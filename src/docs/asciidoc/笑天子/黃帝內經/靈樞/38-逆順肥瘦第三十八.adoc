= 逆順肥瘦第三十八

黃帝問於歧伯曰：余聞鍼道於夫子，眾多畢悉矣。夫子之道，應若失而據，未有堅然者也。夫子之問學熟乎，將審察於物而心生之乎？歧伯曰：聖人之爲道者，上合於天，下合於地，中合於人事，必有明法，以起度數，法式檢押，乃後可傳焉。故匠人不能釋尺寸而意短長、廢繩墨而起平木也，工人不能置規而爲圓、去矩而爲方。知用此者，固自然之物，易用之教，逆順之常也。

黃帝曰：願聞自然奈何？歧伯曰：臨深決水，不用功力而水可竭也；循掘決衝，而經可通也。此言氣之滑澀、血之清濁、行之逆順也。

黃帝曰：願聞人之黑白、肥瘦、小長，各有數乎？歧伯曰：年質壯大，血氣充盈，膚革堅固，因加以邪，刺此者，深而留之，此肥人也。廣肩腋項肉薄厚皮而黑色，唇臨臨然，其血黑以濁，其氣澀以遲，其爲人也，貪於取與，刺此者，深而留之，多益其數也。

黃帝曰：刺瘦人奈何？歧伯曰：瘦人者，皮薄色少，肉廉廉然，薄唇輕言，其血清氣滑，易脫於氣，易損於血，刺此者，淺而疾之。

黃帝曰：刺常人奈何？歧伯曰：視其白黑，各爲調之，其端正敦厚者，其血氣和調，刺此者，無失常數也。

黃帝曰：刺壯士真骨者，奈何？歧伯曰：刺壯士真骨，堅肉緩節，監監然，此人重則氣澀血濁，刺此者，深而留之，多益其數；勁則氣滑血清，刺此者，淺而疾之。

黃帝曰：刺嬰兒奈何？歧伯曰：嬰兒者，其肉脆，血少氣弱，刺此者，以毫鍼淺刺而疾發鍼，日再可也。

黃帝曰：臨深決水，奈何？歧伯曰：血清氣濁，疾瀉之，則氣竭焉。

黃帝曰：循掘決衝，奈何？歧伯曰：血濁氣澀，疾瀉之，則經可通也。

黃帝曰：脈行逆順，奈何？歧伯曰：手之三陰，從藏走手。手之三陽，從手走頭。足之三陽，從頭走足。足之三陰，從足走腹。

黃帝曰：少陰之脈獨下行，何也？歧伯曰：不然。夫衝脈者，五藏六府之海也，五藏六府皆稟焉。其上者，出於頏顙，滲諸陽，灌諸精；其下者，注少陰之大絡，出於氣街，循陰股內廉，入膕中，伏行骭骨內，下至內踝之後屬而別。其下者，并於少陰之經，滲三陰；其前者，伏行出跗屬，下循跗，入大指間，滲諸絡而溫肌肉。故別絡結則跗上不動，不動則厥，厥則寒矣。

黃帝曰：何以明之？歧伯曰：以言導之，切而驗之，其非必動，然後乃可明逆順之行也。

黃帝曰：窘乎哉，聖人之爲道也，明於日月，微於毫釐，其非夫子，孰能道之也。

