= 卷四勞傷解

人不能有生而無死，而死多不盡其年。外有伐性之斧，內有腐腸之藥，重以萬念紛馳，百感
憂勞，往往未壯而衰，未老而病。顧保煉不謹，既失之東隅，而醫藥無差，冀挽之桑榆。

古聖不作，醫法中乖，貴陰賤陽，反經背道，輕則飲藥而病加，重則逢醫而人廢，金將軍且
將玉碎，石學士未必瓦全。歎豎子之侵陵，痛鬼伯之催促，書窮燭滅，百慨俱集，作勞傷解。

== 中氣

脾為己土，以太陰而主升；胃為戊土，以陽明而主降。升降之權，則在陰陽之交，是謂中氣。
胃主受盛，脾主消化，中氣旺則胃降而善納，脾升而善磨，水榖腐熟，精氣滋生，所以無病。
脾升則腎肝亦升，故水土不鬱；胃降則心肺亦降，金火不滯。火降則水不下寒，水升則火不
上熱。平人下溫而上清者，以中氣之善運也。

中氣衰則升降窒，腎水下寒而精病，心火上炎而神病，肝木左鬱而血病，肺金右滯而氣病。
神病則驚怯而不寧，精病則遺泄而不秘，血病則凝瘀而不流，氣病則痞塞而不宣。四維之病，
悉因於中氣。中氣者，和濟水火之機，升降金木之軸，道家謂之黃婆。嬰兒姹女之交，非媒
不得，其義精矣。醫書不解，滋陰泄火，伐削中氣，故病不皆死，而藥不一生。蓋足太陰脾
以濕土主令，足陽明胃從燥金化氣，是以陽明之燥，不敵太陰之濕。及其病也，胃陽衰而脾
陰旺，十人之中，濕居八九而不止也。

胃主降濁，脾主升清。濕則中氣不運，升降反作，清陽下陷，濁陰上逆，人之衰老病死，莫
不由此。以故醫家之藥，首在中氣。中氣在二土之交，土生於火而火死於水，火盛則土燥，
水盛則土濕。泄水補火，扶陽抑陰，使中氣輪轉，清濁復位，卻病延年之法，莫妙於此矣。

[fang]
.黃芽湯
--
* 人參,三錢
* 甘草,二錢,炙
* 茯苓,二錢
* 乾薑,二錢

煎大半杯，溫服。
--

中氣之治，崇陽補火，則宜參薑，培土瀉水，則宜甘苓。其有心火上炎，慌悸煩亂，則加黃
連、白芍以清心。腎水下寒，遺泄滑溏，則加附子、川椒以溫腎。肝血左鬱，凝澀不行，則
加桂枝、丹皮以疏肝。肺氣右滯，痞悶不通，則加陳皮、杏仁以理肺。

四維之病，另有專方，此四維之根本也。

== 陰陽

中氣升降，是生陰陽，陰陽二氣，上下回周。陰位於下，而下自左升，則為清陽；陽位於上，
而上自右降，則為濁陰。清陽生發於木火，則不至於下陷；濁陰收藏於金水，則不至於上逆。
清氣之不陷者，陽噓於上也；濁氣之不逆者，陰吸於下也。濁氣不逆，則陽降而化陰，陽根
下潛，而不上飛；清氣不陷，則陰升而化陽，陰根上秘，而不下走。彼此互根，上下環抱，
是曰平人。而清氣之左升，賴乎陰中之陽生，陽生則浮動而親上，權在己土；濁陰之右降，
賴乎陽中之陰生，陰生則沉靜而親下，權在戊土。戊己升降，全憑中氣，中氣一敗，則己土
不升而清陽下陷，戊土不降而濁氣上逆，此陰虛陽虛所由來也。

== 陰虛

陰盛於下而生於上，火中之液，是曰陰根。陰液滋息，爰生金水。陰性沉靜，其根一生，則
沉靜而親下者，性也，是以金收而水藏。而金水之收藏，全賴胃土之降，胃土右降，金收於
西而水藏於北，陽氣封蟄，此木火生長之根本也。

胃土不降，金水失收藏之政，君相二火泄露而升炎，心液消耗，則上熱而病陰虛。

人知其金水之虧，而不知其胃土之弱。胃以陽體而含陰魄，旺則氣化而陰生。以氣統於肺而
實化於胃，肺氣清降而產陰精，即胃土之右轉而變化者也。是宜降肺胃以助收藏，未可徒
滋心液也。

[fang]
.地魄湯
--
* 甘草,二錢,炙
* 半夏,三錢,制
* 麥冬,三錢,去心
* 芍葯,三錢
* 五味子,一錢,研
* 元參,三錢
* 牡蠣,三錢,煅，研

煎大半杯，溫服。
--

水為陰，而陰生於肺胃，胃逆而肺金不斂，君相升泄，則心液消亡，而陰無生化之原。麥冬、
芍葯，雙清君相之火，半夏、五味，降攝肺胃之逆，元參清金而益水，牡蠣斂神而藏精。

若熱傷肺氣，不能化水，則用人參、黃芪，益氣生水，以培陰精之原。此補陰之法也。

== 陽虛

陽盛於上而生於下，水中之氣，是曰陽根。陽氣長養，爰生木火。陽性浮動，其根一生，則
浮動而親上者，性也，是以木生而火長。而木火之生長，全賴脾土之升，脾土左升，木生於
東而火長於南，純陽之位，陰氣萌滋，此金水收藏之根本也。

脾土不升，木火失生長之政，一陽淪陷，腎氣澌亡，則下寒而病陽虛。

人知其木火之衰，而不知其脾土之弱。脾以陰體而抱陽魂，旺則血升而神化。以血藏於肝而
實生於脾，肝血溫升而化陽神，即脾土之左旋而變化者也。是以升肝脾以助生長，不止徒溫
腎氣也。

[fang]
.天魂湯
--
* 甘草,二錢
* 桂枝,三錢
* 茯苓,三錢
* 乾薑,三錢
* 人參,三錢
* 附子,三錢

煎大半杯，溫服。
--

火為陽，而陽升於肝脾，脾陷而肝木不升，溫氣頹敗，則陽無生化之源。脾陷之根，因於土
濕，土濕之由，原於水寒。甘草、茯苓，培土而瀉濕，乾薑、附子，暖脾而溫腎，人參、桂
枝，達木而扶陽。

若肝血虛弱，不能生火，則用歸、地、首烏，以培陽神之原。以火清則神發，血者，神魂之
母也。

夫純陽則仙，純陰則鬼。陽盛則壯，陰盛則病，病於陰虛者，千百之一，病於陽虛者，盡人
皆是也。後世醫術乖訛，乃開滋陰之門，率以陽虛之人而投補陰之藥，禍流今古，甚可恨也。

== 陰脫

陽自右降，降於坎府，而化濁陰，則又含陽氣，是謂陽根。陽性溫和而升散，陰氣左升而不
陷者，有此坎陽以闢之也。其升散之權，全在於脾，脾氣不升，則精血馳走而陰脫。

二十難曰：脫陰者，目盲。目者，陽神所發。陽根於坎，坎水陰也，而中抱陽氣，坎陽溫升，
而生肝木。肝藏血而含魂，魂即血中溫氣之漸靈者。溫化而為熱，則魂化而為神。陽神發露，
上開雙竅，而為兩目，目乃陽神之所出入而遊行也。陰脫者，陽根澌敗，精血失藏，魂神不
能發露，是以目盲。

凡人之清旦目盲者，是其陰氣亡脫，定主死期不遠。名為脫陰，而實以陽根之敗，《素問》
所謂目受血而能視者，亦是此理。後人不解經義，眼科書數千百部，悉以滋陰涼血，瀉火伐
陽，敗其神明，以致眼病之家，逢醫則盲。醫理玄奧，非上智不解，乃以俗腐庸妄之徒，無
知造孽，以禍生靈，可恨極矣！

[fang]
.烏肝湯
--
* 甘草,二錢
* 人參,三錢
* 茯苓,三錢
* 乾薑,三錢
* 附子,三錢,炮
* 首烏,三錢,蒸
* 芍葯,三錢
* 桂枝,三錢

煎大杯，溫服。
--

== 陽脫

陰自左升，升於離位，而化清陽，則又含陰精，是謂陰根。陰性清肅而斂降，陽氣右降而不
逆者，由此離陰以翕之也。其降斂之機，全在於胃，胃氣不降，則神氣飛騰而陽脫。

二十難曰：陽脫者，見鬼。仙為純陽，鬼為純陰。人居陰陽之半，仙鬼之交，陽脫則人將為
鬼，同氣相感，是以見之。凡人之白晝見鬼者，是其陽氣亡脫，亦將續登鬼錄矣。

[fang]
.兔髓湯
--
* 甘草,二錢
* 人參,三錢
* 五味,一錢
* 半夏,三錢
* 龍骨,二錢,煅，研
* 元參,三錢
* 附子,三錢
* 牡蠣,三錢,煅，研

煎大半杯，溫服。
--

陽脫則白日見鬼，陰脫則清旦目盲。陰陽既脫，無方可醫，於其將脫之前，當見機而預防也。

== 精神

神胎於魂而發於心，而實根於坎陽；精孕於魄而藏於腎，而實根於離陰。陰根上抱，是以神
發而不飛揚；陽根下蟄，是以精藏而不馳走。陽神發達，恃木火之生長，而究賴太陰之升；
陰精閉蟄，資金水之收藏，而終籍陽明之降。太陰陽明，所以降金水而吸陽神，升木火以噓
陰精者也。

陽明不降，則火金浮升而神飄於上；太陰不升，則水木沉陷而精遺於下。蓋陽中有陰，則神
清而善發；陰中有陽，則精溫而能藏。脾陷則精不交神，胃逆則神不交精。陽神飛蕩，故生
驚悸，陰精馳走，故病遺泄。

陰升陽降，權在中氣。中氣衰敗，升降失職，金水廢其收藏，木火鬱其生長，此精神所以分
離而病作也。培養中氣，降肺胃以助金水之收藏，升肝脾以益木火之生長，則精秘而神安矣。

== 神驚

神發於心而交於腎，則神清而不搖。神不交精，是生驚悸，其原由於膽胃之不降。

乙木上行，而生君火，甲木下行，而化相火。升則為君而降則為相，雖異體而殊名，實一本
而同源也。相火之降，賴乎胃土，胃氣右轉，陽隨土蟄，相火下根，是以膽壯而神謐。相火
即君火之佐，相火下秘，則君火根深而不飛動，是以心定而神安。

胃土不降，相火失根，虛浮驚怯，神宇不寧。緣君相同氣，臣敗而君危，故魂搖而神蕩也。
陽神秘藏，則甘寢而善記，陽泄而不藏，則善忘而不寐也。

胃土之不降，由於脾土之濕。足陽明化氣於燥金，性清降而收斂，金收而水藏之，故陽蟄於
坎府。濕則胃土上鬱，收令不行，故火泄而陽飛也。

火炎於上，腎水沉寒，陰凝氣結，久而彌堅，歷年增長，狀如懷子，是謂奔豚。奔豚者，腎
肝之陰氣聚而不散者也。水寒木枯，鬱而生風，搖撼不已，則心下悸動。悸見臍下，則根本
振搖，奔豚發矣。奔豚上騰，侮土凌心，發作欲死，最為劇證。數年之後，漸而火敗土崩，
則人死矣。

大凡脾腎寒濕，無不有驚悸之證，驚悸不愈，必生奔豚積塊。此皆中氣虧損，陰盛陽虛之病
也。庸工不解，以為心血不足，乃以歸脾、補心之方，清涼滋潤，助陰伐陽，百不一生，最
可傷也。

少陽相火，其性甚烈，而驚悸之家，則陽敗而火息，非少陽之旺也。其相火極旺，如小建中、
炙甘草兩證，乃少陽傷寒將傳陽明，故以芍葯、生地，瀉膽胃之燥熱，內傷中此證頗少也。

[fang]
.金鼎湯
--
* 甘草,二錢
* 茯苓,三錢
* 半夏,三錢
* 桂枝,三錢
* 芍葯,三錢
* 龍骨,二錢
* 牡蠣,三錢

煎大半杯，溫服。
--

驚悸之證，土濕胃逆，相火不藏，應用茯苓去濕，半夏降胃，桂枝達肝，芍葯斂膽，龍骨、
牡蠣，藏精聚神，以蟄陽根。陽降根深，則魂謐神安，驚悸不作矣。

其上熱者，倍芍葯以清膽火。下寒者，加附子以溫腎水。

若病重年深，奔豚凝結，少腹氣塊，堅硬澌寒，此陰邪已盛，緩用附子。當燥土去濕，調其
脾胃，後以溫燥之藥熬膏貼之，詳具<<奔豚證>>中。

== 精遺

精藏於腎而交於心，則精溫而不走。精不交神，乃病遺泄，其原由於肝脾之不升。

丙火下行，而化壬水，癸水上行，而化丁火。壬水主寒，陽歸地下者，壬水之蟄藏也。壬水
非寒則不藏，陰陽之性，熱則發揚而寒則凝閉，自然之理。壬水蟄藏，陽秘於內，則癸水溫
暖，溫氣左升，是生乙木。升而不已，積溫成熱，是謂丁火。水之生木而化火者，以其溫也。
木火生長，陽氣發達，陰精和煦，故不陷流。

壬水失藏，則陽泄而腎寒。水寒不能生木，木氣下鬱，則生疏泄。木以疏泄為性，愈鬱則愈
疏泄，以其生意不遂，時愈發舒之故也。遇夜半陽生，木鬱欲動，則夢交接。木能疏泄而水
不蟄藏，是以流溢不止也。甚有木鬱而生下熱，宗筋常舉，精液時流。庸工以為相火之旺，
用知母、黃柏瀉之，是益其癸水之寒而增其乙木之陷也。

乙木之升，權在己土。木生於水而實長於土。土運則木達，以脾陽升布，寒去溫回，冰泮春
生，百卉榮華故也。蓋戊土西降，則化辛金，北行則化癸水；己土東昇，則化乙木，南行則
化丁火。金水之收藏，實胃陰之右轉，木火之生長，即脾陽之左旋也。土濕陽衰，生氣不達，
是以木陷而不升。

人知壬水之失藏，而不知乙木之不生，知乙木之不生，而不知己土之弗運，乃以清涼固澀之
品，敗其脾陽而遏其生氣，病隨藥增，愈難挽矣。

[fang]
.玉池湯
--
* 甘草,二錢
* 茯苓,三錢
* 桂枝,三錢
* 芍葯,三錢
* 龍骨,二錢
* 牡蠣,三錢
* 附子,三錢
* 砂仁,一錢,炒，研，去皮

煎大半杯，溫服。
--

遺精之證，腎寒脾濕，木鬱風動。甘草、茯苓，培土瀉濕，桂枝、芍葯，疏木清風，附子、
砂仁，暖水行鬱，龍骨、牡蠣，藏精斂神。水土暖燥，木氣升達，風靜鬱消，遺泄自止。

其濕旺木鬱，而生下熱，倍茯苓、白芍，加澤瀉、丹皮，瀉脾濕而清肝熱，不可謬用清涼滋
潤，敗其脾腎之陽。蓋腎精遺失，泄其陽根，久而溫氣亡脫，水愈寒而土愈濕。火土雙虧，
中氣必敗。未有失精之家，陰虛而生燥熱者。其木鬱下熱，脾陽未虧，清其肝火，不至為害。
若脾陽已虧，誤用清潤，則土敗而人亡矣。仲景《金匱》失血亡精之義，後人一絲不解也。

[fang]
.靈雪丹
--
* 甘草
* 薄荷
* 甘遂
* 朝腦
* 陽起石
* 紫蘇葉,各三錢

共研，碗盛，紙餬口，細錐紙上密刺小孔。另用碟覆碗上，碗邊寬余半指，黑豆面固濟。砂
鍋底鋪粗沙，加水。坐碗沙上，出水一寸。炭火煮五香，水耗，常添熱水。水冷取出，入麝
香少許，研細。蟾酥少許，人乳浸化。蔥涕，官粉，煉蜜為丸，綠豆大，瓷瓶封收。津水研
半丸，掌上塗麈頭。約一兩時，麈頂蘇麻，便是藥力透徹。秘精不泄，甚有良功。
--

若遺泄不止，勢在危急，先煉此藥，封之日落，研塗。一夜不走，腎精保固，徐用湯丸。

== 氣血

氣統於肺，血藏於肝，而總化於中氣。胃陽右轉而化氣，氣降則精生，陰化於陽也；脾陰左
旋而生血，血升則神化，陽生於陰也。精未結而魄先凝，故魄捨於肺，氣魄者，腎精之始基
也；神未發而魂先見，故魂捨於肝，血魂者，心神之初氣也。

氣，陽也，而含陰魄，是以清涼而降斂；血，陰也，而吐陽魂，是以溫暖而升發。及其魂升
而神化，則又降而為氣，魄降而精生，則又升而為血。蓋精血溫升，則蒸騰而化神氣，神氣
清降，則灑陳而化精血，精血神氣，實一物也，悉由於中氣之變化耳。

火金上熱，則神氣飛揚而不守；水木下寒，則精血泄溢而莫藏。故補養神氣，則宜清涼，而
滋益精血，則宜溫暖。

氣秉辛金清涼之性，清則調暢，熱則鬱蒸，暢則沖虛，鬱則滯塞，滯塞而不降，故病上逆。
血秉乙木溫暖之性，溫則流行，寒則凝瘀，行則鮮明，瘀則腐敗，腐敗而不升，故病下陷。

氣滯之家，胸膈脹滿，痰嗽喘逆，半緣上中之虛熱；血瘀之人，紫黑成塊，杯碗傾泄，多因
中下之虛寒。下寒則肺氣之降於肝部者，亦遂陷泄而不升；上熱則肝血之升於肺家者，亦遂
逆流而不降，此氣血致病之原也。

== 氣滯

肺主藏氣，凡臟腑經絡之氣，皆肺家之所播宣也。氣以清降為性，以心火右轉，則化肺氣，
肺氣方化，而已胎陰魄，故其性清肅而降斂。實則順降，虛則逆升，降則沖虛，升則窒塞。

君相之火，下根癸水，肺氣斂之也。肺氣上逆，收令不行，君相升泄，而刑辛金，則生上熱。
凡痞悶噯喘，吐衄痰嗽之證，皆緣肺氣不降。而肺氣不降之原，則在於胃，胃土逆升，濁氣
填塞，故肺無下降之路。

肺胃不降，君相升炎，火不根水，必生下寒。氣滯之證，其上宜涼，其下宜暖，涼則金收，
暖則水藏。清肺熱而降胃逆固是定法，但不可以寒涼之劑瀉陽根而敗胃氣。蓋胃逆之由，全
因土濕，土濕則中氣不運，是以陽明不降。但用清潤之藥，滋中濕而益下寒，則肺胃愈逆，
上熱彌增，無有愈期也。

[fang]
.下氣湯
--
* 甘草,二錢
* 半夏,三錢
* 五味,一錢
* 茯苓,三錢
* 杏仁,三錢,泡，去皮尖
* 貝母,二錢,去心
* 芍葯,二錢
* 橘皮,二錢

煎大半杯，溫服。
--

治滯在胸膈右肋者。

== 氣積

肺藏氣而性收斂，氣病則積聚而不散，而肝氣之積聚，較多於肺。肺氣積聚，則痞塞於心胸；
肝氣積聚，則滯結於臍腹。

蓋氣在上焦則宜降，而既降於下，則又宜升。升者，肝之所司，以肝木主升，生氣旺則氣升，
生氣不足，故氣陷而下鬱也。而肝氣之下鬱，總由太陰之弱。以氣秉金令，但能降而不能升，
降而不至於下陷者，恃肝木之善達，肝木之善達者，脾土之左旋也。

氣盛於肺胃而虛於肝脾，故肺氣可瀉而肝氣不可瀉。氣積胸膈右肋，宜瀉肺胃以降之；氣積
臍腹左脅，宜補肝脾以升之。此化積調氣之法也。

[fang]
.達鬱湯
--
* 桂枝,三錢
* 鱉甲,三錢,醋炙焦，研
* 甘草,二錢
* 茯苓,三錢
* 乾薑,三錢
* 砂仁,一錢

煎大半杯，溫服。
--

治積在臍腹左脅者。

肺胃積氣，在胸膈右肋，肝脾積氣，在臍腹左脅，皆中氣虛敗之病也。補之則愈悶，破之則
愈結。蓋其本益虛，其標益實，破之其本更虛，補之其標更實，是以俱不能效。善治者，肺
胃之積，瀉多而補少，肝脾之積，補多而瀉少。半補而半行之，補不至於壅閉，行不至於削
伐，正氣漸旺，則積聚消磨矣。

== 血瘀

肝主藏血，凡臟腑經絡之血，皆肝家之所灌注也。血以溫升為性，緣腎水左旋，則生肝血，
肝血方生，而已抱陽魂，故其性溫和而升散。實則直升，虛則遏陷，升則流暢，陷則凝瘀。

蓋血中溫氣，化火之本，而溫氣之原，則根於坎中之陽。坎陽虛虧，不能生發乙木，溫氣衰
損，故木陷而血瘀。久而失其華鮮，是以紅變而紫，紫變而黑。木主五色，凡肌膚枯槁，目
眥青黑者，皆是肝血之瘀。而肝血不升之原，則在於脾，脾土滯陷，生氣遏抑，故肝無上達
之路。

肝脾不升，原因陽衰陰旺，多生下寒。而溫氣抑鬱，火胎淪陷，往往變而為熱。然熱在於肝，
而脾腎兩家，則全是濕寒，不可專用清潤。至於溫氣頹敗，下熱不作者，十之六七，未可概
論也。

血瘀之證，其下宜溫而上宜清，溫則木生，清則火長。若木鬱而為熱，乃變溫而為清，而脾
腎之藥，則純宜溫燥，無有二法。以脾陷之由，全因土濕，土濕之故，全因水寒。腎寒脾濕，
則中氣不運，是以太陰不升。水土濕寒，中氣堙鬱，君相失根，半生上熱。若誤認陰虛，滋
濕生寒，夭枉人命，百不一救也。

[fang]
.破瘀湯
--
* 甘草,二錢
* 茯苓,三錢
* 丹皮,三錢
* 桂枝,三錢
* 丹參,三錢
* 桃仁,三錢,泡，去皮尖
* 乾薑,三錢
* 首烏,三錢,蒸

煎大半杯，溫服。
--

== 血脫

肝藏血而性疏泄，血病則脫亡而不守。未脫之先，溫氣虛虧，凝瘀不流。瘀少則結積而不下，
瘀多則注泄而莫藏。凡便溺流漓，崩漏不禁，紫黑成塊，腐敗不鮮者，皆陽虛而木陷，血瘀
而弗容也。

蓋木性善達，水土寒濕，生氣不達，是以血瘀。木鬱風動，疏泄不斂，是以血脫，而肺血之
脫亡，較多於肝。肝血下脫，則遺泄於便溺；肺血上流，則吐衄於口鼻。以血在下焦則宜升，
而既升於上，則又宜降。降者，肺之所司，緣肺金主收，收氣盛則血降，收氣不足，則血湧
而上溢也。

而肺血之上溢，總由陽明之虛。以血秉木氣，但能升而不能降，升而不至於上溢者，恃肺金
之善斂。肺金之收斂者，胃土之右轉也。

血盛於肝脾而虛於肺胃，其脫於便溺，則由肝脾之寒；其脫於口鼻，或緣肺胃之熱。而陽衰
土濕，中氣頹敗，實為脫血之根。若專用清涼滋潤，助陰伐陽，以敗中氣，人隨藥殞，百不
一生。此非血病之必死，皆粗工之罪也。

== 衄血

肺竅於鼻，肺氣降斂，則血不上溢。肺氣逆行，收斂失政，是以為衄，其原因於胃土之不降。

《靈樞·百病始生》：猝然多飲食，則腸滿，起居不節，用力過度，則絡脈傷。陽絡傷則血
外溢，血外溢則衄血。陰絡傷則血內溢，血內溢則後血。衄血者，陽絡之傷，則營血逆流，
而衛氣不能斂也。

肺主衛氣，其性收斂，血升而不溢者，賴衛氣斂之。而衛氣之斂，由於肺降，降則收令行也。
而肺氣之降，機在胃土，胃土上壅，肺無降路，收令失政，君相失泄，肺金被刑，營血不斂，
故病鼻衄。

而火炎金傷，不皆實熱，多有中下濕寒，胃逆而火瀉者。至於並無上熱，而鼻衄時作，則全
因土敗而胃逆，未可清金而瀉火也。外感傷寒之衄，亦非關火盛。緣寒傷營血，營鬱而衛閉，
衛氣壅遏，蓄而莫容，逆循鼻竅，以瀉積鬱。衛氣升發，故沖營血，而為衄證。衄則衛鬱瀉
而表病解，原非火旺金刑之故也。

[fang]
.仙露湯
--
* 麥冬,三錢
* 五味,一錢
* 貝母,二錢
* 半夏,三錢
* 柏葉,三錢
* 甘草,二錢
* 芍葯,三錢
* 杏仁,三錢

煎大半杯，溫服。
--

衄血之證，火泄金刑，氣傷血沸，宜清金斂肺，以回逆流。而必並降胃氣，降胃必用半夏。
近世誤以血證為陰證，半夏性燥，不宜血家，非通人之論也。

若上熱非盛，而衄證時作，則全因中下濕寒，當加乾薑、茯苓溫燥之藥。若大衄之後，氣泄
陽亡，厥逆寒冷，宜加參、耆、薑、附，以續微陽，清潤之藥，切不可用。

== 吐血

血斂於肺而降於胃，肺氣能收，則鼻不衄，胃氣善降，則口不吐。肺氣莫收，經絡之血，乃
從鼻衄，胃氣莫降，臟腑之血，因自口吐。因肺氣之斂，亦因胃氣之降，吐衄之證，總以降
胃為主。

胃氣不降，原於土濕，土濕之由，原於寒水之旺。水寒土濕，中氣堙鬱，血不流行，故凝瘀
而紫黑，蓄積莫容，勢必外脫。土鬱而無下行之路，是以上自口出。凡嘔吐瘀血，紫黑成塊，
皆土敗陽虛，中下寒濕之證。瘀血去後，寒濕愈增，往往食減而不消，飲少而不化。一旦土
崩而陽絕，則性命傾殞，故大吐瘀血之家，多至於死。

其血色紅鮮者，則緣肺熱。然始因上熱，而究變中寒。以血藏於肝，而肝木生火，心火之熱，
即血中之溫氣所化。血去而血中之溫氣亡泄，是以大失血後，寒慄而戰搖也。而其上熱之時，
推其中下，亦是寒濕。蓋君相之火，隨戊土下降，而歸坎水，則上清而下暖。胃土不降，則
君相升泄，非戊土之逆，而火何以升！非己土之濕，而胃何以逆！非癸水之寒，而土何以濕！
胃逆火泄，升炎於上，而坎陽絕根，其腎水必寒。寒水氾濫，其脾土必濕，理自然也。

若夫零星咯吐，見於痰唾之中者，其證稍緩。以血去非多，則氣泄有限，雖亦中下寒濕，而
一時不至困敗。但一遭庸手，久服清潤，敗其中氣，則亦歸死亡耳。

血證是虛勞大病，半死半生，十僅救五。而唐後醫書，皆滋陰瀉火，今古雷同，百不救一，
實可哀也。

[fang]
.靈雨湯
--
* 甘草,二錢
* 人參,二錢
* 茯苓,三錢
* 半夏,三錢
* 乾薑,三錢
* 柏葉,三錢
* 丹皮,三錢

煎大半杯，溫服。
--

治大吐瘀血者。

吐血之證，中下寒濕，凝瘀上湧，用人參、甘草，補中培土，茯苓、乾薑，去濕溫寒，柏葉清金
斂血，丹皮疏木行瘀，自是不易之法，猶當重用半夏，以降胃逆。

血本下行，肺胃既逆，血無下行之路，陳鬱腐敗，勢必上湧。舊血既去，新血又瘀，逆行上
竅，遂成熟路。再投清潤之藥，助其寒濕，中氣敗亡，速之死矣。若溫中燥土，令其陽回濕
去，復以半夏降逆，使胃氣下行，瘀血既吐，鮮血自不再來。若下寒甚者，蜀椒、附子，亦
當大用。

其零星咯吐，紅鮮不凝，雖有上熱，亦非實火。稍加麥冬、貝母，略清肺熱，總以瀉濕培土
為主，不可過用苦寒也。

[fang]
.白茅湯
--
* 人參,二錢
* 甘草,二錢
* 茯苓,三錢
* 半夏,三錢
* 麥冬,三錢,去心
* 茅根,三錢
* 芍葯,三錢
* 五味子,一錢

煎大半杯，溫服。
--

治零星吐鮮血者。

血之零吐紅鮮者，雖緣土濕胃逆，而肺家不無上熱，瀉濕降逆之中，自宜加清肺之藥。若相
火極旺，則加黃芩而倍芍葯。仲景三黃瀉心湯，是治相火之極旺者。但此等頗少，未易輕用。
若上熱不敵下寒之劇，當大溫水土，清潤諸法，切不可用也。

== 便血

血生於脾，藏於肝，肝脾陽旺，血溫而升，故不下泄。水寒土濕，脾陷土鬱，風動而行疏泄
之令，則後脫於大便。

陽氣收斂，則土溫而水暖，其脾濕而腎寒者，庚金之收令不行也。後世以為腸風，而用清潤，
脾陽愈敗而愈陷，無有止期也。

其肝脾陽敗，紫黑瘀腐，當補火燥土以回殘陽，暖血溫肝而升鬱陷。若痔漏脫肛之治，亦依
此法通之。

[fang]
.桂枝黃土湯
--
* 甘草,二錢
* 白朮,三錢
* 附子,三錢
* 阿膠,三錢
* 地黃,三錢
* 黃芩,二錢
* 桂枝,二錢
* 灶中黃土,三錢

煎大半杯，溫服。
--

便血之證，亦因水土寒濕，木鬱風動之故。仲景黃土湯，朮、甘、附子，培土溫寒，膠、地、
黃芩，清風瀉火zhu:[相火]，黃土燥濕扶脾，法莫善矣。此加桂枝，以達木鬱，亦甚精密。

== 溺血

水寒土濕，脾陷木鬱，風動而行疏泄，榖道不收，則後泄於大腸，水道不斂，則前淋於小便。

陽氣蟄藏，則土溫而水暖，其脾濕而腎寒者，壬水之藏令不行也。水性蟄藏，木性疏泄，水
欲藏而不能藏，是以流漓而不止；木欲泄而不能泄，是以梗澀而不利。緣木愈鬱則愈欲泄，
愈欲泄則愈鬱，鬱生下熱，小便赤數，雖火盛之極，而實以脾腎之陽虛。

瀉濕燥土，升木達鬱，自是主法。寒者溫之，熱者清之。然熱在乙木，不在脾土，在肝則宜
清涼，至於脾家，但宜溫燥，雖肝熱極盛，不可瀉其脾土也。

[fang]
.寧波湯
--
* 甘草,二錢
* 桂枝,三錢
* 芍葯,三錢
* 阿膠,三錢
* 茯苓,三錢
* 澤瀉,三錢
* 梔子,三錢
* 發灰,三錢,豬脂煎，研

煎大半杯，溫服。
--

溺血與便血同理，而木鬱較甚，故梗澀痛楚。苓、澤、甘草，培土瀉濕，桂枝、芍葯，達木
清風，阿膠、發灰，滋肝行瘀，梔子利水瀉熱zhu:[膀胱之熱。]。

若瘀血紫黑，纍塊堅阻，加丹皮、桃仁之類行之，此定法也。
