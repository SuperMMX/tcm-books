= 卷五雜病解上

病不過內外感傷，而雜病之傳變，百出不窮。感傷者，百病之綱，百病者，感傷之目。譬如
水火，源本則合，支派攸分，雖殊途而同歸，實一致而百慮。

先聖既往，此道絕傳，搏考方書，乖訛萬狀。縱身若松柏，未必後雕，況資如蒲柳，動輒零
謝，申之以雜病之侵凌，益之以群工之毒藥，真輕塵之棲弱草，朝露之落薤上矣。

痛昔親從凋亡，手足傷毀，荒草頹墳，煙籠霧鎖，感念存歿，情何可言，作雜病解。

== 鼓脹根原

鼓脹者，中氣之敗也。肺主氣，腎主水，人身中半以上為陽，是謂氣分，中半以下為陰，是
謂水分。氣盛於上，水盛於下，陰陽之定位也。而氣降則生水，水升則化氣，陰陽互根，氣
水循環。究其轉運之樞，全在中氣。中氣一敗，則氣不化水，而抑鬱於下，是謂氣鼓；水不
化氣，而氾濫於上，是謂水脹。

《靈樞·營衛生會》：上焦如霧，中焦如漚，下焦如瀆。上焦氣盛，故如霧露之空濛。下焦
水盛，故如川瀆之注泄。而氣水變化之原，出於中焦。中焦者，氣水之交，氣方升而水方降，
水欲成氣，氣欲成水，氣水未分，故其形如漚。

氣之化水，由於肺胃，水之化氣，由於肝脾。肺胃右降則陰生，故清涼而化水。氣不化水者，
肺胃之不降也。肝脾左升則陽生，故溫暖而化氣，水不化氣者，肝脾之不升也。氣不化水，
則左陷於下，而為氣鼓；水不化氣，則右逆於上，而為水脹。而其根，總因土濕而陽敗，濕
土不運，則金木鬱而升降窒故也。

=== 氣鼓

氣從上降，而推原其本，實自下升，坎中之陽，氣之根也。氣升於肝脾，肝脾左旋，溫暖而
化清陽，是氣升於水分也。肝脾不升，陰分之氣堙鬱而下陷，故臍以下腫。

木性善達，其發達而不鬱者，水溫土燥而陽升也。水寒土濕，脾陽下陷，肝木不達，抑遏而
克脾土，肝脾鬱迫而不升運，是以凝滯而為脹滿。

肝氣不達，鬱而生熱，傳於脾土，脾土受之，以其濕熱，傳於膀胱。五行之性，病則傳其所
勝，勢固然也。土燥則木達而水清，土濕則氣滯不能生水，木鬱不能泄水，故水道不利，加
之以熱，故淋澀而黃赤。

脾土既陷，胃土必逆。脾陷則肝木下鬱，胃逆則膽火上鬱。其下熱者，肝木之不升也；其上
熱者，膽火之不降也。病本則屬濕寒，而病標則為濕熱。宜瀉濕而行鬱，補脾陽而達木氣，
清利膀胱之鬱熱也。

[fang]
.桂枝姜砂湯
--
* 茯苓,三錢
* 澤瀉,三錢
* 桂枝,三錢
* 芍葯,三錢
* 甘草,三錢,炙
* 砂仁,一錢,炒，研
* 乾薑,三錢

煎大半杯，入砂仁，略煎，去渣，入西瓜漿一湯匙，溫服。
--

膀胱濕熱，小便紅澀者，加梔子清之。脾肺濕旺，化生鬱濁，腐敗膠黏，不得下行，宜用瓜
蒂散，行其痰飲。在下則瀉利而出，在上則嘔吐而出。去其菀陳，然後調之。

續隨子仁，最下痰飲，用白者十數粒，研碎，去油，服之痰水即下。

[fang]
.瓜蒂散
--
* 瓜蒂,二十個,研
* 赤小豆,三錢,研
* 香豉,三錢,研

熱水一杯，煮香豉，令濃，去渣，調二末，溫服。取吐下為度。
--

病重人虛者，不可服此，當用葶藶散。

=== 水脹

水從下升，而推原其本，實自上降，離中之陰，水之根也。水降於肺胃，肺胃右轉，清涼而
化濁陰，是水降於氣分也。肺胃不降，陽分之水淫泆而上逆，故臍以上腫。金性喜斂，其收
斂而不鬱者，陽明胃土之降也。土濕胃逆，肺無降路，陽分之水，不得下行，陰分之水，反
得上泛。水入於肺，宗氣隔礙，則為喘滿；水入於經，胃氣壅阻，則為腫脹。

水生於肺而統於腎，藏於膀胱而泄於肝。腎與膀胱之腑，相為表裡。

飲入於胃，脾陽蒸動，化為霧氣，而上歸於肺。肺金清肅，霧氣灑揚，充灌於經絡，熏澤於
皮膚，氤氳鬱靄，化為雨露。及乎中焦以下，則注集滂沛，勢如江漢矣。

膀胱者，水之壑也。肺氣化水，傳於膀胱，肝氣疏泄，水竅清通，是以腫脹不作。膀胱之竅，
清則開而熱則閉。《靈樞》：三焦者，入絡膀胱，約下焦，實則閉癃，虛則遺溺。其虛而遺
溺者，相火之下虛也，其實而閉癃者，非相火之下實也。以腎主蟄藏，腎氣能藏，則相火秘
固而膀胱清；腎氣不藏，則相火泄露而膀胱熱。相火蟄藏，膀胱清利，是謂之實。膀胱之熱
者，相火泄於腎臟而陷於膀胱也。

相火藏於腎水，原不泄露，其泄而不藏者，過在乙木。木性疏泄，疏泄之令暢，則但能泄水
而不至泄火。水寒土濕，生氣鬱遏，疏泄之令不行，而愈欲疏泄，故相火不得秘藏，泄而不
通，故水道不能清利。

相火之陷，其原在肝，肝氣之陷，其原在脾。肝脾鬱陷，合相火而生下熱，傳於己土，己土
以其濕熱傳於膀胱，是以淋澀而赤黃也。

膀胱閉癃，水不歸壑，故逆行於胸腹，浸淫於經絡，而腫脹作焉。水熱穴論：其本在腎，其
標在肺，皆積水也。故水病下為胕腫大腹，上為喘呼不得臥者，標本俱病。

其本之在腎者，宜瀉之於膀胱；其標之在肺者，宜瀉之於汗孔。汗溺之行，總以燥土疏木為
主。水病之作，雖在肺腎兩臟，而土濕木鬱，乃其根本也。

[fang]
.苓桂浮萍湯
--
* 茯苓,三錢
* 澤瀉,三錢
* 半夏,三錢
* 杏仁,三錢
* 甘草,二錢
* 浮萍,三錢
* 桂枝,三錢

煎大半杯，熱服。覆衣，取汗。
--

中氣虛，加人參，寒加乾薑。肺熱加麥冬、貝母。

[fang]
.苓桂阿膠湯
--
* 茯苓,三錢
* 澤瀉,三錢
* 甘草,二錢
* 桂枝,三錢
* 阿膠,三錢

煎大半杯，熱服。
--

小便不清，加西瓜漿，熱加梔子。中氣虛加人參，寒加乾薑。

乙木遏陷，疏泄不行，陽敗土濕，不能制伏水邪，故病腫脹。瀉濕燥土，疏木行水，是定法
也。後世八味加減之方，地黃助脾之濕，附子益肝之熱，肝脾未至極敗，服之可效，肝脾病
深則不效，而反益其害，最誤人也。

氣位於上，水位於下。氣之在上，雖壅滿鬱遏，而不至於脹，惟下陷而不升，則病氣鼓；水
之在下，雖停瘀凝結，而弗至於腫，惟上逆而不降，則病水脹。腫在身半以上者，水脹也；
脹在身半以下者，氣鼓也。其一身俱至腫脹者，氣病於下而水病於上也。氣水交病，則氣中
亦有積水，水中不無滯氣。

總之，氣不離水，水不離氣，氣滯則水凝，水積則氣聚。氣病於下者，其水道必不利；水病
於上者，其氣道必不通。仲景《金匱·水氣》之法，腰以上腫，當發其汗，汗發則氣通而水
亦泄；腰以下腫，當利小便，便利則水行而氣亦達矣。

== 噎膈根原

噎膈者，陽衰土濕，上下之竅俱閉也。脾陽左升，則下竅能開，胃陰右降，則上竅不閉。下
竅開，故舊榖善出，上竅開，故新榖善納。新舊遞嬗，出納無阻，氣化循環，所以無病。

其上下之開，全在中氣。中氣虛敗，濕土湮塞，則肝脾遏陷，下竅閉澀而不出，肺胃沖逆，
上竅梗阻而不納，是故便結而溺癃，飲礙而食格也。

緣氣之為性，實則清空，虛則滯塞。胃主降濁，脾主升清。胃降則濁氣下傳，上竅清空而無
礙，是以善納；脾升則清氣上行，下竅洞達而莫壅，是以善出。胃逆則肺金不降，濁氣鬱塞
而不納；脾陷則肝木不升，清氣澀結而不出。以陽衰土濕，中氣不運，故脾陷而杜其下竅，
胃逆而窒其上竅。升降之樞軸俱廢，出納之機緘皆息也。

其糟粕之不出，全因脾陷而肝鬱，而榖食之不納，則不止胃逆而肺壅，兼有甲木之邪焉。甲
木逆行，克賊戊土，土木摶結，肺無下行之路，霧氣堙瘀，化生痰涎，胸膈滯塞，故食噎不
下。肺津化痰，不能下潤，水榖二竅，枯槁失滋，而乙木之疏泄莫遂，故便溺艱澀。總緣中
氣之不治，所以升降反作，出納無靈也。

[fang]
.苓桂半夏湯
--
* 茯苓,三錢
* 澤瀉,三錢
* 甘草,二錢
* 桂枝,三錢
* 半夏,三錢
* 乾薑,三錢
* 生薑,三錢
* 芍葯,三錢

煎大半杯，溫服。
--

噎病胸膈滯塞，霧氣淫蒸，而化痰飲。上脘不開，加以痰涎膠黏，故食阻不下，法宜重用半
夏，以降胃氣。痰盛者，加茯苓、橘皮，行其瘀濁，生薑取汁，多用益善。痰飲極旺，用瓜
蒂散，吐其宿痰，下其停飲。胸膈洗蕩，腐敗清空，則飲食漸下矣。

胸膈之痞，緣肺胃上逆，濁氣不降，而其中全是少陽甲木之邪。蓋胃逆則肺膽俱無降路，膽
木盤結，不得下行，經氣鬱迫，是以胸脅痛楚，當以甘草緩其迫急，芍葯泄其木邪，柴胡、
鱉甲，散其結鬱。若兼風木枯燥，則加阿膠、當歸，滋木清風，其痛自差。

其大便燥結，糞粒堅硬，緣土濕胃逆，肺鬱痰盛，不能化生津液，以滋大腸。大腸以陽明燥
金之腑，枯槁失滋，自應艱澀。而陰凝氣閉，下竅不開，重以飲食非多，消化不速，榖滓有
限，未能充滿胃腸，順行而下。蓋以肝木鬱陷，關竅堵塞，疏泄之令不行，是以便難。此宜
以乾薑、砂仁，溫中破滯，益脾陽而開腸竅，以桂枝達木鬱而行疏泄。乾澀難下者，重用肉
蓯蓉以滑腸竅，白蜜亦佳。木枯血燥，不能疏泄，加阿膠、當歸，滋其風木。

其小便紅澀，緣肺鬱痰盛，不能生水，以滲膀胱，而土濕木鬱，疏泄不行，故水道不利，此
宜苓、澤、桂枝，瀉濕疏木，以通前竅。甚者用豬苓湯加桂枝，豬、茯、滑、澤，瀉濕燥土，
桂枝、阿膠，疏木清風，水道自利。噎家痰多溲少，全是土濕。濕土莫運，肝不升達，是以
溺癃；肺不降斂，是以痰盛。瀉濕以澤、苓為主，佐以利肺疏肝之品，則痰消而溲長矣。

下竅閉塞，濁無泄路，痞鬱胸膈，食自難下。下竅續開，胸膈濁氣，漸有去路，上脘自開。
再以疏利之品，去其胸中腐敗，食無不下之理。而上下之開，總以溫中燥土為主。土氣溫燥，
胃不上逆，則肺降而噎開；脾不下陷，則肝升而便利矣。

庸工以為陰虛燥旺，用地黃、牛乳滋潤之藥。更可誅者，至用大黃。噎病之人，百不一生，
尚可壽及一年者，若服湯藥，則數月死以。

醫法失傳，千古不得解人。能悟此理，則病去年增，不得死矣。

== 反胃根原

反胃者，陽衰土濕，下脘不開也。飲食容納，賴於胃陰之降，水榖消磨，藉乎脾陽之升。中
氣健旺，則胃降而善納，脾升而善磨。水榖化消，關門洞啟，精華之上奉者，清空無滯，是
以痰涎不生；渣滓之下達者，傳送無阻，是以便溺不澀。

濕盛陽虧，中氣虛敗，戊土偏衰，則能消而不能受；己土偏弱，則能受而不能消。以陽含陰
則性降，降則化陰而司受盛，故胃以陽土而主納；陰含陽則氣升，升則化陽而司消磨，故脾
以陰土而主磨。陽性開，陰性閉，戊土善納，則胃陽上盛而竅開；己土不磨，則脾陰下旺而
竅閉。水榖善納，上竅常開，所以能食；飲食不磨，下竅常閉，所以善吐。蓋土性回運，氣
化無停，新故乘除，頃刻莫間。飲食不磨，勢難久駐，下行無路，則逆而上湧，自然之理也。

其便結者，糟粕之傳送無多也。隧竅閉澀，而渣滓有限，不能遽行，蓄積既久，而後破隘而
下。下而又閉，閉而又下，零星續斷，不相聯屬。及其遲日延時，傳諸魄門，則糞粒堅硬，
形如彈丸。緣大腸以燥金之腑，而肺津化痰，不能下潤，故燥澀而艱難也。

仲景《金匱》於反胃嘔吐，垂大半夏之法，補中降逆而潤腸燥，反胃之聖方也。若與茯苓四
逆合用，其效更神矣。

[fang]
.姜苓半夏湯
--
* 人參,三錢
* 半夏,三錢
* 乾薑,三錢
* 茯苓,三錢
* 白蜜,半杯

河水揚之二百四十遍，煎大半杯，入白蜜，溫服。
--

反胃與噎膈同理，但上脘不閉耳。全以溫中燥濕，降逆開結為主。土燥陽回，飲食消化，自
然不吐。榖精下潤，渣滓盛滿，傳送無阻，大便自易。

濕氣滲泄，必由便溺，若肝氣不能疏泄，加桂枝、阿膠，疏木清風。利水滑腸之法，依噎膈
諸方，無有異也。

== 消渴根原

消渴者，足厥陰之病也。厥陰風木與少陽相火，相為表裡。風木之性，專欲疏泄，土濕脾陷，
乙木遏抑，疏泄不遂，而強欲疏泄，則相火失其蟄藏。手少陽三焦以相火主令，足少陽膽從
相火化氣，手少陽陷於膀胱，故下病淋癃；足少陽逆於胸膈，故上病消渴。緣風火合邪，津
血耗傷，是以燥渴也。

淋因肝脾之陷，消因膽胃之逆。脾陷而乙木不升，是以病淋；胃逆而甲木不降，是以病消。
脾陷胃逆，二氣不交，則消病於上而淋病於下。但是脾陷，則淋而不消；但是胃逆，則消而
不淋。淋而不消者，水藏而木不能泄也；消而不淋者，木泄而水不能藏也。木不能泄，則肝
氣抑鬱而生熱，膀胱熱澀，故溲便不通；水不能藏，則腎陽泄露而生寒，腎臟寒滑，故水泉
不止。

肝木生於腎水而胎心火，火之熱者，木之溫氣所化，木之溫者，水之陽根所發。水主蟄藏，
木主疏泄，木虛則遏抑子氣於母家，故疏泄不行，而病淋澀；木旺則盜泄母氣於子家，故蟄
藏失政，而善溲溺。

《素問·氣厥論》：心移熱於肺，肺消。肺消者，飲一溲二，死不治。此上下俱寒，上寒則
少飲，下寒則多溲。飲一溲二，是精溺之各半也，是以必死。《金匱》：男子消渴，小便反
多，飲一斗，小便一斗。此下寒上熱，下寒則善溲，上熱則善飲。飲一溲一，是溺多而精少
也，則猶可治。渴欲飲水，小便不利者，是消淋之兼病者也。

[fang]
.腎氣丸
--
* 地黃二兩八錢
* 山萸一兩四錢
* 山藥一兩四錢
* 丹皮一兩
* 茯苓一兩
* 澤瀉一兩
* 桂枝三錢五分
* 附子三錢五分

煉蜜丸梧子大，酒下十五丸，日再服。不知，漸加。
--

《金匱》：消渴，飲一斗，小便一斗，上傷燥熱，下病濕寒，燥熱在肝肺之經，濕寒在脾腎
之臟。腎氣丸，茯苓、澤瀉，瀉濕燥土，地黃、丹、桂，清風疏木，附子溫腎水之寒，薯蕷、
山萸，斂腎精之泄，消渴之神方也。

肝主疏泄，木愈鬱而愈疏泄，泄而不通，則小便不利，泄而失藏，則水泉不止。腎氣丸能縮
小便之太過，亦利小便之不通。《金匱》：小便一斗者主之，小便不利者亦主之，以其瀉濕
而燥土，清風而疏木也。

[fang]
.豬苓湯
--
* 豬苓,三錢
* 茯苓,三錢
* 澤瀉,三錢
* 滑石,三錢,研
* 阿膠,三錢

煎大半杯，入阿膠，消化，溫服。
--

治上消下淋者。

上渴而下淋者，土濕木鬱，而生風燥。豬、茯、滑、澤，瀉濕燥土，阿膠滋木清風，解渴通
淋之良法也。

若木鬱不能疏泄，宜加桂枝，以達木氣。若消淋兼作而發熱脈浮者，是土濕木鬱而感風邪，
當以五苓發其汗也。

[fang]
.桂附苓烏湯
--
* 茯苓,三錢
* 澤瀉,三錢
* 桂枝,三錢
* 乾薑,三錢
* 附子,三錢
* 龍骨,三錢,煅，研
* 牡蠣,三錢,煅，研
* 首烏,三錢,蒸

煎大半杯，溫服。
--

治飲一溲二者。

《素問》飲一溲二，水寒土濕，木氣疏泄，宜苓、澤，瀉濕燥土，姜、附，暖水溫中，桂枝、
首烏，達木榮肝，龍骨、牡蠣，斂精攝溺。病之初起，可以救藥，久則不治。

== 癲狂根原

癲狂者，即驚悸之重病也。肝為木，其氣風，其志怒，其聲呼。心為火，其氣熱，其志喜，
其聲笑。肺為金，其氣燥，其志悲，其聲哭。腎為水，其氣寒，其志恐，其聲呻。脾為土，
其氣濕，其志憂，其聲歌。氣之方升而未升則怒，已升則為喜，氣之方降而未降則悲，已降
則為恐。蓋陷於重淵之下，志意幽淪，是以恐作。方其半陷，則淒涼而為悲，悲者，恐之先
機也。升於九天之上，神氣暢達，是以喜生。方其半升，則拂鬱而為怒，怒者，喜之未遂也。

凡人一臟之氣偏盛，則一臟之志偏見，而一臟之聲偏發。癲病者，安靜而多悲恐，肺腎之氣
旺也；狂病者，躁動而多喜怒，肝心之氣旺也。肺腎為陰，肝心為陽，二十難曰：重陰者癲，
重陽者狂，正此義也。而金水之陰旺，則因於陽明之濕寒；木火之陽盛，則因於太陰之濕熱。
緣胃土右降，金水所從而下降，濕則不降，金水右滯而生寒，金旺則其志悲，水旺則其志恐
也。脾土左升，木火所從而上行，濕則不升，木火左鬱而生熱，木旺則其志怒，火旺則其志
喜也。濕寒動則寢食皆廢，悲恐俱作，面目黃瘦，腿膝清涼，身靜而神迷，便堅而溺澀，此
皆金水之旺也。濕熱動則眠食皆善，喜怒兼生，面目紅肥，臂肘溫暖，身動而神慧，便調而
水利，此皆木火之旺也。

癲緣於陰旺，狂緣於陽旺。陰陽相判，本不同氣，而癲者歷時而小狂，狂者積日而微癲。陽
勝則狂生，陰復則癲作。勝復相乘而癲狂迭見，此其陰陽之俱偏者也。

[fang]
.苓甘姜附龍骨湯
--
* 半夏,三錢
* 甘草,二錢
* 乾薑,三錢
* 附子,三錢
* 茯苓,三錢
* 麥冬,三錢,去心
* 龍骨,三錢
* 牡蠣,三錢

煎大半杯，溫服。
--

有痰者，加蜀漆。

治癲病悲恐失正者。

[fang]
.丹皮柴胡犀角湯
--
* 丹皮,三錢
* 柴胡,三錢
* 犀角,一錢,研汁
* 生地,三錢
* 芍葯,三錢
* 茯苓,三錢
* 甘草,二錢,炙

煎大半杯，溫服。
--

治狂病喜怒乖常者。

勞傷中氣，土濕木鬱，則生驚悸。濕旺痰生，迷其神志，喜怒悲恐，緣情而發，動而失節，
乃病癲狂。癲狂之家，必有停痰。痰者，癲狂之標，濕者，癲狂之本。癲起於驚，狂生於悸，
拔本塞原之法不在痰。若宿痰膠固，以瓜蒂散上下湧泄，令藏腑上下清空，然後燥土瀉濕，
以拔其本。

== 痰飲根原

痰飲者，肺腎之病也，而根原於土濕。肺腎為痰飲之標，脾胃乃痰飲之本。蓋肺主藏氣，肺
氣清降則化水；腎主藏水，腎水溫升則化氣。陽衰土濕，則肺氣壅滯，不能化水，腎水凝瘀，
不能化氣。氣不化水，則鬱蒸於上而為痰；水不化氣，則停積於下而為飲。大凡陽虛土敗，
金水堙鬱，無不有宿痰留飲之疾。

清道堵塞，肺氣不布，由是壅嗽發喘，息短胸盛，眠食非舊，喜怒乖常。蓋痰飲伏留，腐敗
壅阻，礙氣血環周之路，格精神交濟之關，諸病皆起，變化無恆，隨其本氣所虧而發，而總
由脾陽之敗。緣足太陰脾以濕土主令，手太陰肺從濕土化氣，濕旺脾虧，水榖消遲，脾肺之
氣，鬱而不宣，淫生痰涎。歲月增加，久則一身精氣，盡化敗濁，微陽絕根，則人死矣。

高年之人，平素陽虛，一旦昏憒痰鳴，垂頭閉目，二三日即死。此陽氣敗脫，痰證之無醫者
也。其餘百病，未至於此。

悉宜燥土瀉濕，絕其淫泆生化之源，去其瘀塞停滯之物，使之精氣播宣，津液流暢，乃可扶
衰起危，長生不老耳。

[fang]
.姜苓半夏湯
--
* 茯苓,三錢
* 澤瀉,三錢
* 甘草,二錢
* 半夏,三錢
* 橘皮,三錢
* 生薑,三錢

煎大半杯，溫服。
--

百病之生，悉由土濕，是以多有痰證，而鼓脹、噎膈、虛勞、吐衄、嗽喘、驚悸之家更甚。
原因土濕陽虛，氣滯津凝。法宜燥土瀉濕，利氣行鬱，小半夏加茯苓、橘皮，是定法也。

在上之痰，半成濕熱，在下之飲，純屬濕寒。上下殊方，溫清異制，大要以溫燥水土為主。
上熱者，加知母、石膏，下寒者，佐乾薑、附子。痰之陳宿纏綿，膠固難行者，加枳實開之。
飲之停瘀臟腑者，上在胸膈，用十棗湯瀉其氣分，下在臍腹，用豬苓湯瀉於水道；流溢經絡
者，用五苓散瀉之汗孔。上脘之痰，可從吐出，中脘之痰，可從便下。若經絡之飲，非使之
化氣成津，瀉於汗尿，別無去路也。一切痰飲，用瓜蒂散吐之，功效最捷。續隨子仁，驅逐
痰飲，亦良物也。

== 咳嗽根原

咳嗽者，肺胃之病也。胃土右轉，肺金順下，霧氣降灑，津液流通，是以無痰；呼吸安靜，
上下無阻，是以不嗽。胃土上逆，肺無降路，霧氣堙塞，固痰涎淫生，呼吸壅礙，則咳嗽發
作。其多作於秋冬者，風寒外閉，裡氣愈鬱故也。

而胃之所以不降，全緣陽明之陽虛。太陰以己土而生濕，陽明從庚金而化燥，燥敵其濕，則
胃降而脾升；濕奪其燥，則脾陷而胃逆。以燥為陽而濕為陰，陽性運而陰性滯，理自然也。

《素問·咳論》：其寒飲食入胃，從肺脈上至於肺則肺寒，肺寒則外合內邪，因而客之，則
為肺咳。是咳嗽之證，因於胃逆而肺寒，故仲景治咳，必用乾薑、細辛。

其燥熱為咳者，金燥而火炎也。手陽明以燥金主令，燥氣旺則手太陰化氣於庚金而不化氣於
濕土，一當胃逆膽升，刑以相火，則壅嗽生焉。然上雖燥熱，而下則依舊濕寒也。蓋肺胃順
降，則相火蟄藏而下溫；肺胃逆升，則相火浮動而上熱。上熱則下寒，以其火升而不降也。

緣足太陰之濕盛，則辛金從令而化濕，是生濕嗽；手陽明之燥盛，則戊土從令而化燥，是生
燥咳。燥則上熱，濕則下寒。究之濕為本而燥為標，寒為原而熱為委。悟先聖咳嗽之意，自
得之矣。

[fang]
.姜苓五味細辛湯
--
* 茯苓,三錢
* 甘草,二錢
* 乾薑,三錢
* 半夏,三錢
* 細辛,三錢
* 五味,一錢,研

煎大半杯，溫服。
--

咳證緣土濕胃逆，肺金不降。氣滯痰生，竅隧阻礙，呼吸不得順布。稍感風寒，閉其皮毛，
肺氣愈鬱，咳嗽必作。其肺家或有上熱，而非脾腎濕寒，不成此病。岐伯之論，仲景之法，
不可易也。

其甚者，則為齁喘，可加橘皮、杏仁，以利肺氣。若肺鬱生熱，加麥冬、石膏，清其心肺。
若膽火刑金，加芍葯、貝母，以清膽肺。勞嗽吐血，加柏葉，以斂肺氣。若感冒風寒，嚏噴
流涕，頭痛惡寒，加生薑、蘇葉，以解表邪。

== 肺癰根原

肺癰者，濕熱之鬱蒸也。陽衰土濕，肺胃不降，氣滯痰生，胸膈瘀塞，濕鬱為熱，淫泆熏蒸，
濁瘀臭敗，腐而為膿。始萌尚可救藥，膿成肺敗則死。此緣濕旺肺鬱，風閉皮毛，衛氣收斂，
營鬱為熱，熱邪內閉，蒸其痰涎而化癰膿故也。

蓋風中於表，則腠理疏泄而汗出，熱蒸於裡，則經陽遏閉而惡寒。衛陽外斂，呼氣有出而不
入；營陰內遏，吸氣有入而不出。營衛不交，風熱兼作，風邪外傷其皮毛。皮毛者，肺之合
也。濕土鬱滿，肺氣不降，而風襲皮毛，泄其衛氣。衛氣愈泄而愈斂，皮毛始開而終閉。肺
氣壅塞，內外不得泄路，痞悶喘促，痰嗽彌增。口乾咽燥，而不作渴，少飲湯水，則津液沸
騰，多吐濁沫。熱邪內傷其津血，津血與痰涎鬱蒸，腐化膿穢，吐如米粥。久而肺臟潰爛，
是以死也。

病生肺部，而根原於胃逆，其胸膈之痛，則是膽木之邪。以胃土不降，肺膽俱無下行之路，
膽以甲木而化相火，甲木克戊土，則膈上作疼，相火刑辛金，則胸中生熱。是宜並治其標本
也。

[fang]
.蘇葉橘甘桔湯
--
* 蘇葉,三錢
* 甘草,二錢
* 桔梗,三錢
* 杏仁,三錢
* 茯苓,三錢
* 貝母,三錢
* 橘皮,三錢
* 生薑,三錢

煎大半杯，溫服。
--

胃逆胸滿重，加半夏。

肺癰，胸膈濕熱，鬱蒸痰涎，而化癰膿。痰盛宜逐，膿成當瀉，膠痰堵塞，以甘遂、葶藶之
屬驅之，膿血腐瘀，以丹皮、桃仁之類排之。劇者用仲景二白散，吐下膿穢，以救臟真，勝
於養癰遺害者也。

[fang]
.二白散
--
* 桔梗,三分
* 貝母,三分
* 巴豆,一分,去皮，炒，研如脂

為末，飲服半錢匕，虛者減之。
--

膿在膈上當吐，則膈下則泄。下多，飲冷水一杯，則止。

[fang]
.葶藶大棗瀉肺湯
--
* 葶藶,,炒黃，研，彈子大
* 大棗,十二枚

水三杯，煮棗，取二杯，去棗，入葶藶，煮取一杯，頓服。
--

膿未成則痰下，膿已成則膿下。
