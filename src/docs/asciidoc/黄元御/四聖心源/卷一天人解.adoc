= 卷一天人解

昔在黃帝，諮於岐伯，作《內經》，以究天人之奧。其言曰：善言天者，必有驗於人。然則
善言人者，必有驗於天矣。天人一也，未識天道，焉知人理！

慨自越人、仲景而後，秘典弗著，至教無傳。歎帝宰之杳茫，悵民義之幽深，徒託大象，不
測其原，空撫渺躬，莫解其要。人有無妄之疾，醫乏不死之方，群稱乳虎，眾號蒼鷹。哀彼
下泉之人，念我同門之友，作天人解。

== 陰陽變化

陰陽未判，一氣混茫。氣含陰陽，則有清濁，清則浮升，濁則沉降，自然之性也。升則為陽，
降則為陰，陰陽異位，兩儀分焉。清濁之間，是謂中氣，中氣者，陰陽升降之樞軸，所謂土
也。

樞軸運動，清氣左旋，升而化火，濁氣右轉，降而化水。化火則熱，化水則寒。方其半升，
未成火也，名之曰木。木之氣溫，升而不已，積溫成熱，而化火矣。方其半降，未成水也，
名之曰金。金之氣涼，降而不已，積涼成寒，而化水矣。

水、火、金、木，是名四象。四象即陰陽之升降，陰陽即中氣之浮沉。分而名之，則曰四象，
合而言之，不過陰陽；分而言之，則曰陰陽，合而言之，不過中氣所變化耳。

四象輪旋，一年而周，陽升於歲半之前，陰降於歲半之後。陽之半升則為春，全升則為夏，
陰之半降則為秋，全降則為冬。春生夏長，木火之氣也，故春溫而夏熱；秋收冬臟，金水之
氣也，故秋涼而冬寒。土無專位，寄旺於四季之月，各十八日，而其司令之時，則在六月之
間。土合四象，是謂五行也。

== 五行生克

五行之理，有生有克，木生火，火生土，土生金，金生水，水生木；木克土，土克水，水克
火，火克金，金克木。其相生相克，皆以氣而不以質也，成質則不能生克矣。

蓋天地之位，北寒、南熱、東溫、西涼。陽升於東，則溫氣成春，升於南，則熱氣成夏，陰
降於西，則涼氣成秋，降於北，則寒氣成冬。春之溫生夏之熱，夏之熱生秋之涼，秋之涼生
冬之寒，冬之寒生春之溫。土為四象之母，實生四象，曰火生土者，以其寄宮在六月火令之
後，六月濕盛，濕為土氣也。其實水火交蒸，乃生濕氣，六月之時，火在土上，水在土下，
寒熱相逼，是以濕動，濕者，水火之中氣。土寄位於西南，南熱而西涼，故曰火生土，土生
金也。

相克者，制其太過也。木性發散，斂之以金氣，則木不過散；火性升炎，伏之以水氣，則火
不過炎；土性濡濕，疏之以木氣，則土不過濕；金性收斂，溫之以火氣，則金不過收；水性
降潤，滲之以土氣，則水不過潤，皆氣化自然之妙也。

== 臟腑生成

人與天地相參也。陰陽肇基，爰有祖氣，祖氣者，人身之太極也。祖氣初凝，美惡攸分，清
濁純雜，是不一致，厚薄完缺，亦非同倫，後日之靈蠢壽夭，貴賤貧富，悉於此判，所謂命
秉於生初也。

祖氣之內，含抱陰陽，陰陽之間，是謂中氣。中者，土也。土分戊己，中氣左旋，則為己土，
中氣右轉，則為戊土。戊土為胃，己土為脾。

己土上行，陰升而化陽，陽升於左，則為肝，升於上，則為心；戊土下行，陽降而化陰，陰
降於右，則為肺，降於下，則為腎。肝屬木而心屬火，肺屬金而腎屬水，是人之五行也。

五行之中，各有陰陽，陰生五臟，陽生六腑。腎為癸水，膀胱為壬水，心為丁火，小腸為丙
火，肝為乙木，膽為甲木，肺為辛金，大腸為庚金。五行各一，而火分君相，臟有心主相火
之陰，腑有三焦相火之陽也。

== 氣血原本

肝藏血，肺藏氣，而氣原於胃，血本於脾。蓋脾土左旋，生發之令暢，故溫暖而生乙木；胃
土右轉，收斂之政行，故清涼而化辛金。午半陰生，陰生則降。三陰右降，則為肺金，肺金
即心火之清降者也，故肺氣清涼而性收斂；子半陽生，陽生則升。三陽左升，則為肝木，肝
木即腎水之溫升者也，故肝血溫暖而性生發。腎水溫升而化木者，緣己土之左旋也，是以脾
為生血之本。心火清降而化金者，緣戊土之右轉也，是以胃為化氣之原。

氣統於肺，凡臟腑經絡之氣，皆肺氣之所宣布也，其在臟腑則曰氣，而在經絡則為衛。血統
於肝，凡臟腑經絡之血，皆肝血之所流注也，其在臟腑則曰血，而在經絡則為營。營衛者，
經絡之氣血也。

== 精神化生

肝血溫升，升而不已，溫化為熱，則生心火；肺氣清降，降而不已，清化為寒，則生腎水。
水之寒者，五臟之悉凝也，陰極則陽生，故純陰之中，又含陽氣；火之熱者，六腑之盡發也，
陽極則陰生，故純陽之中，又胎陰氣。陰中有陽，故水溫而精盈，陽中有陰，則氣清而神旺。

神發於心，方其在肝，神未旺也，而已現其陽魂；精臟於腎，方其在肺，精未盈也，而先結
其陰魄。《素問》：隨神往來者謂之魂，並精出入者謂之魄。蓋陽氣方升，未能化神，先化
其魂，陽氣全升，則魂變而為神。魂者，神之初氣，故隨神而往來。陰氣方降，未能生精，
先生其魄，陰氣全降，則魄變而為精。魄者，精之始基，故並精而出入也。

== 形體結聚

肝主筋，其榮爪；心主脈，其榮色；脾主肉，其榮唇；肺主皮，其榮毛；腎主骨，其榮髮。
凡人之身，骨以立其體幹，筋以束其關節，脈以通其榮衛，肉以培其部分，皮以固其肌膚。

皮毛者，肺金之所生也，肺氣盛則皮毛緻密而潤澤。肌肉者，脾土之所生也，脾氣盛則肌肉
豐滿而充實。脈絡者，心火之所生也，心氣盛則脈絡疏通而條達。筋膜者，肝木之所生也，
肝氣盛則筋膜滋榮而和暢。髓骨者，腎水之所生也，腎氣盛則髓骨堅凝而輕利。五氣皆備，
形成而體具矣。

== 五官開竅

肝竅於目，心竅於舌，脾竅於口，肺竅於鼻，腎竅於耳。五臟之精氣，開竅於頭上，是謂五
官。

手之三陽，自手走頭，足之三陽，自頭走足，頭為手足六陽之所聚會。五臟陰也，陰極生陽，
陽性清虛而親上，清虛之極，神明出焉。五神發露，上開七竅，聲色臭味，於此攸辨。

官竅者，神氣之門戶也。清陽上升，則七竅空靈，濁陰上逆，則五官窒塞。清升濁降，一定
之位。人之少壯，清升而濁降，故上虛而下實；人之衰老，清陷而濁逆，故下虛而上實。七
竅之空靈者，以其上虛；五官之窒塞者，以其上實。其實者，以其虛也，其虛者，以其實也。

== 五氣分主

肝屬木，其色青，其臭臊，其味酸，其聲呼，其液泣。心屬火，其臭焦，其味苦，其聲笑，
其液汗，其色赤。脾屬土，其味甘，其聲歌，其液涎，其色黃，其臭香。肺屬金，其聲哭，
其液涕，其色白，其臭腥，其味辛。腎屬水，其液唾，其色黑，其臭腐，其味鹹，其聲呻。

蓋肝主五色，五臟之色，皆肝氣之所入也，入心為赤，入脾為黃，入肺為白，入腎為黑。心
主五臭，五臟之臭，皆心氣之所入也，入脾為香，入肺為腥，入腎為腐，入肝為臊。脾主五
味，五臟之味，皆脾氣之所入也，入肺為辛，入腎為鹹，入肝為酸，入心為苦。肺主五聲，
五臟之聲，皆肺氣之所入也，入腎為呻，入肝為呼，入心為言，入脾為歌。腎主五液，五臟
之液，皆腎氣之所入也，入肝為淚，入心為汗，入脾為涎，入肺為涕。

== 五味根原

木曰曲直，曲直作酸。火曰炎上，炎上作苦。金曰從革，從革作辛。水曰潤下，潤下作鹹。
土爰稼穡，稼穡作甘。火性炎上，上炎則作苦。水性潤下，下潤則作鹹。木性升發，直則升
而曲則不升，鬱而不升，是以作酸。金性降斂，從則降而革則不降，滯而不降，是以作辛。
使坎離交姤，龍虎迴環，則火下炎而不苦，水上潤而不鹹，木直升而不酸，金從降而不辛。

金木者，水火所由以升降也。木直則腎水隨木而左升，金從則心火隨金而右降。木曲而不直，
故腎水下潤，金革而不從，故心火上炎。而交濟水火，升降金木之權，總在於土。土者，水
火金木之中氣，左旋則化木火，右轉則化金水，實四象之父母也。不苦、不鹹、不酸、不辛，
是以味甘。己土不升，則水木下陷，而作酸鹹；戊土不降，則火金上逆，而作苦辛。緣土主
五味，四象之酸苦辛鹹，皆土氣之中鬱也。

四象之內，各含土氣，土鬱則傳於四臟，而作諸味。調和五臟之原，職在中宮也。

== 五情緣起

肝之氣風，其志為怒。心之氣熱，其志為喜。肺之氣燥，其志為悲。腎之氣寒，其志為恐。
脾之氣濕，其志為思。蓋陽升而化火則熱，陰降而化水則寒。離火上熱，泄而不藏，斂之以
燥金，則火交於坎府；坎水下寒，藏而不泄，動之以風木，則水交於離宮。木生而火長，金
收而水藏。當其半生，未能茂長，則鬱勃而為怒，既長而神氣暢達，是以喜也。當其半收，
將至閉藏，則牢落而為悲，既藏而志意幽淪，是以恐也。

物情樂升而惡降，升為得位，降為失位。得位則喜，未得則怒，失位則恐，將失則悲。自然
之性如此，其實總土氣之迴周而變化也。

己土東升，則木火生長，戊土西降，則金水收藏。生長則為喜怒，收藏則為悲恐。若輪樞莫
運，升降失職，喜怒不生，悲恐弗作，則土氣凝滯，而生憂思。

心之志喜，故其聲笑，笑者，氣之升達而酣適也。腎之志恐，故其聲呻，呻者，氣之沉陷而
幽鬱也。肝之志怒，故其聲呼，呼者，氣方升而未達也。肺之志悲，故其聲哭，哭者，氣方
沉而將陷也。脾之志憂，故其聲歌，歌者，中氣結鬱，故長歌以泄懷也。

== 精華滋生

陰生於上，胃以純陽而含陰氣，有陰則降，濁陰下降，是以清虛而善容納。陽生於下，脾以
純陰而含陽氣，有陽則升，清陽上升，是以溫暖而善消磨。水榖入胃，脾陽磨化，渣滓下傳，
而為糞溺，精華上奉，而變氣血。

氣統於肺，血藏於肝。肝血溫升，則化陽神；肺氣清降，則產陰精。五臟皆有精，悉受之於
腎；五臟皆有神，悉受之於心；五臟皆有血，悉受之於肝；五臟皆有氣，悉受之於肺。總由
土氣之所化生也。

土爰稼穡，稼穡作甘，榖味之甘者，秉土氣也。五穀香甘，以養脾胃，土氣充盈，分輸四子。
己土左旋，榖氣歸於心肺；戊土右轉，榖精歸於腎肝。脾胃者，倉廩之官，水穀之海，人有
胃氣則生，絕胃氣則死。胃氣即水榖所化，食為民天，所關非細也。

== 糟粕傳導

水榖入胃，消於脾陽，水之消化，較難於榖。緣脾土磨化，全賴於火，火為土母，火旺土燥，
力能克水，脾陽蒸動，水榖精華，化為霧氣，游溢而上，歸於肺家，肺金清肅，霧氣降灑，
化而為水。如釜水沸騰，氣蒸為霧也。

氣化之水，有精有粗。精者入於臟腑而為津液，粗者入於膀胱而為溲溺。溲溺通利，胃無停
水，糟粕後傳，是以便乾。

《靈樞·營衛生會》：上焦如霧，中焦如漚，下焦如瀆。氣水變化於中焦，漚者，氣水方化
而未盛也，及其已化，則氣騰而上，盛於胸膈，故如霧露。水流而下，盛於膀胱，故如川瀆。
川瀆之決，由於三焦，《素問·靈蘭秘典》：三焦者，決瀆之官，水道出焉。蓋三焦之火秘，
則上溫脾胃而水道通；三焦之火泄，則下陷膀胱而水竅閉。

《靈樞·本輸》：三焦者，足太陽少陰之所將，太陽之別也。上踝五寸，別入貫腨腸，出於
委陽，並太陽之正，入絡膀胱，約下焦，實則閉癃，虛則遺溺。

以水性蟄藏，太陽寒水蟄藏，三焦之火秘於腎臟，則內溫而外清。水府清通，上竅常開，是
以氣化之水滲於膀胱，而小便利。若太陽寒水不能蟄藏，三焦之火泄於膀胱，膀胱熱癃，水
竅不開，脾胃寒鬱，但能消榖，不能消水，水不化氣上騰，爰與榖滓並入二腸，而為泄利。
泄利之家，水入二腸而不入膀胱，是以小便不利。所謂實則閉癃者，三焦之火泄於膀胱也。

== 經脈起止

膽、胃、大腸、小腸、三焦、膀胱，是謂六腑。肝、心、脾、肺、腎、心包，是謂六臟。六
臟六腑，是生十二經。經有手足不同，陽明大腸、太陽小腸、少陽三焦，是謂手之三陽經；
陽明胃、太陽膀胱、少陽膽，是謂足之三陽經；太陰脾、少陰腎、厥陰肝，是謂足之三陰經，
太陰肺、少陰心、厥陰心主，是謂手之三陰經。

手之三陽，自手走頭。手陽明，自次指，出合谷，循臂上廉，上頸，入下齒，左之右，右之
左，上挾鼻孔。手太陽，自小指，從手外側，循臂下廉，上頸，至目內眥。手少陽，自名指，
循手表，出臂外，上頸，至目銳眥。三經皆自臂外而走頭，陽明在前，太陽在後，少陽在中。

足之三陽，自頭走足。足陽明行身之前，自鼻之交頞，循喉嚨，入缺盆，下乳，挾臍，循脛
外，入大指次指。足太陽行身之後，自目內眥，上額，交巔，下項，挾脊，抵腰，貫臀，入
膕中，出外踝，至小指。足少陽行身之側，自目銳眥，從耳後，下頸，入缺盆，下胸，循脅，
從膝外廉，出外踝，入名指。三經皆自腿外而走足，陽明在前，太陽在後，少陽在中。

足之三陰，自足走胸。足太陰行身之前，自大指，上內踝，入腹，上膈。足少陰行身之後，
自小指，循內踝，貫脊，上膈，注胸中。足厥陰行身之側，自大指，上內踝，抵小腹，貫膈，
布脅肋。三經皆自腿裏而走胸，太陰在前，少陰在後，厥陰在中。

手之三陰，自胸走手。手太陰，自胸，出腋下，循臑內前廉，入寸口，至大指。手少陰，自
胸，出腋下，循臑內後廉，抵掌後，至小指。手厥陰，自胸，出腋下，循臑內，入掌中，至
中指。三經皆自臂裏而走手，太陰在前，少陰在後，厥陰在中。

手三陽之走頭，足三陽之走足，皆屬其本腑而絡其所相表裏之臟，足三陰之走胸，手三陰之
走手，皆屬其本臟而絡其所相表裏之腑。手陽明與手太陰為表裏，足陽明與足太陰為表裏，
手太陽與手少陰為表裏，足太陽與足少陰為表裏，手少陽與手厥陰為表裏，足少陽與足厥陰
為表裏。六陽六陰，分行於左右手足，是謂二十四經也。

== 奇經部次

奇經八脈，督、任、衝、帶、陽蹻、陰蹻、陽維、陰維。督脈行於身後，起於下極之俞，併
入脊裏，上至風府，入屬於腦，諸陽之綱也。任脈行於身前，起於中極之下，循腹裏，上關
元，入目，絡舌，諸陰之領也。衝脈起於氣衝，並足少陰，挾臍上行，至胸中而散，諸經之
海也。帶脈起於季脅，迴身一周，環腰如帶，諸經之約也。陽蹻起於跟中，循外踝上行，入
於風池，主左右之陽也。陰蹻起於跟中，循內踝上行，交貫衝脈，主左右之陰也。陽維起於
諸陽會，維絡於身，主一身之表也。陰維起於諸陰交，維絡於身，主一身之裏也。陽蹻、陽
維者，足太陽之別，陰蹻、陰維者，足少陰之別。

凡此八脈者，經脈之絡也。經脈隆盛，入於絡脈，絡脈滿溢，不拘於經，內溉臟腑，外濡腠
理，別道自行，謂之奇經也。

== 營氣運行

水榖入胃，化生氣血。氣之慓悍者，行於脈外，命之曰衛；血之精專者，行於脈中，命之曰
營。

營衛運行，一日一夜周身五十度。人一呼，脈再動，一吸，脈再動，呼吸定息，脈五動，閏
以太息，脈六動。一息六動，人之常也。一動脈行一寸，六動脈行六寸。

《靈樞·脈度》：手之六陽，從手至頭，長五尺，五六三丈。手之六陰，從手至胸，長三尺
五寸，三六一丈八尺，五六三尺，合二丈一尺。足之六陽，從足至頭，長八尺，六八四丈八
尺。足之六陰，從足至胸，長六尺五寸，六六三丈六尺，五六三尺，合三丈九尺。蹻脈從足
至目，長七尺五寸，二七一丈四尺，二五一尺，合一丈五尺。督脈、任脈，長四尺五寸，二
四八尺，二五一尺，合九尺。凡都合一十六丈二尺。平人一日一夜一萬三千五百息，一息脈
行六寸，十息脈行六尺。一日百刻，一刻一百三十五息，人氣半周於身，脈行八丈一尺，兩
刻二百七十息，人氣一周於身，脈行十六丈二尺，百刻一萬三千五百息，人氣五十周於身，
脈行八百一十丈。

營氣之行也，常於平旦寅時從手太陰之寸口始，自手太陰注手陽明，足陽明注足太陰，手少
陰注手太陽，足太陽注足少陰，手厥陰注手少陽，足少陽注足厥陰，終於兩蹻、督、任，是
謂一周也。二十八脈，周而復始，陰陽相貫，如環無端。五十周畢，明日寅時，又會於寸口。
此營氣之度也。

== 衛氣出入

衛氣晝行陽經二十五周，夜行陰臟二十五周。

衛氣之行也，常於平旦寅時，從足太陽之睛明始，睛明在目之內眥，足太陽之穴也。平旦陽
氣出於目，目張則氣上行於頭，循項，下足太陽，至小指之端。別入目內眥，下手太陽，至
小指之端。別入目銳眥，下足少陽，至小指次指之端。上循手少陽之分側，下至名指之端。
別入耳前，下足陽明，至中指之端。別入耳下，下手陽明，至次指之端。其至於足也，入足
心，出內踝，下入足少陰經。陰蹻者，足少陰之別，屬於目內眥。自陰蹻而復合於目，交於
足太陽之睛明，是謂一周。如此者二十五周，日入陽盡，而陰受氣矣，於是內入於陰臟。

其入於陰也，常從足少陰之經而注於腎，腎注於心，心注於肺，肺注於肝，肝注於脾，脾復
注於腎，是謂一周。如此者，二十五周。平旦陰盡而陽受氣矣，於是外出於陽經。其出於陽
也，常從腎至足少陰之經，而復合於目。

衛氣入於陰則寐，出於陽則寤。一日百刻，週身五十，此衛氣之度也。

《難經》營衛相隨之義，言營行脈中，衛行脈外，相附而行，非謂其同行於一經也。
