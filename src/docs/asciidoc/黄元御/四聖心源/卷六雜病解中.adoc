= 卷六雜病解中

== 腹痛根原

腹痛者，土濕而木賊之也。乙木升於己土，甲木降於戊土，肝脾左旋，膽胃右轉，土氣回運
而木氣條達，故不痛也。水寒土濕，脾氣陷而胃氣逆，肝膽鬱遏，是以痛作。

蓋乙木上升，是為枝葉，甲木下降，是為根本。脾陷則乙木之枝葉不能上發，橫塞地下，而
克己土，故痛在少腹；胃逆則甲木之根本不能下培，盤鬱地上，而克戊土，故痛在心胸。肝
膽之經，旁循脅肋，左右並行，而三陽之病，則外歸於經，三陰之病，則內歸於臟。以陰盛
於內而陽盛於外，故痛在臟腑者，厥陰之邪，痛在脅肋者，少陽之邪也。至於中氣頹敗，木
邪內侵，則不上不下，非左非右，而痛在當臍，更為劇也。

此其中間，有木鬱而生風熱者。肝以風木主令，膽從相火化氣，下痛者，風多而熱少，上痛
者，熱多而風少，而究其根原，總屬濕寒。

若有水榖停瘀，當以溫藥下之，仲景大黃附子湯，最善之制也。若宿物留滯，而生鬱熱，則
厚樸七物湯，是良法也。如其瘀血堙塞，氣道梗阻，而生痛者，則以破結行瘀之品利之，桂
枝茯苓丸、下瘀血湯，酌其寒熱而選用焉。若無宿物，法宜培土疏木，溫寒去濕之劑，大建
中、附子粳米、烏頭石脂三方，實諸痛證之準繩也。

[fang]
.姜苓桂枝湯
--
* 桂枝,三錢
* 芍葯,三錢
* 甘草,二錢
* 茯苓,三錢
* 乾薑,三錢

煎大半杯，溫服。
--

治脾肝下陷，痛在少腹者。

[fang]
.柴胡桂枝鱉甲湯
--
* 柴胡,三錢
* 鱉甲,三錢,醋炙
* 甘草,二錢
* 桂枝,三錢
* 半夏,三錢
* 芍葯,三錢
* 茯苓,三錢

煎大半杯，溫服。
--

治胃膽上逆，痛在心胸者。

胃寒，加乾薑、川椒、附子。

凡心腹疼痛，率因水寒土濕，木氣鬱衝所致。心腹痛劇欲死，四肢冰冷，唇口指甲青白者，
宜姜、椒、附、桂，驅寒邪而達木鬱，必重用苓、甘，瀉濕培土，而緩其迫急，其痛自止。

肝以風木主令，膽從相火化氣，其間木鬱風動，火鬱熱發，亦往往而有，而推其脾腎，無不
濕寒之理。即有風熱兼作，用芍葯、柴、芩，以瀉肝膽，而脾腎之藥，必宜溫燥，此定法也。

肝主臟血，風動血耗，乙木枯槁，生意不遂，鬱怒而賊脾土，則生疼痛。若血枯木燥，宜芍
葯、阿膠、歸、地、首烏之類，以滋風木。木榮風退，即當減去，不可肆用，以敗土氣。

血鬱痛作，或內在臟腑，或外在經絡。其證肌膚甲錯，兩目黯黑，多怒而善忘。以肝竅於目，
主臟血而華色，血瘀不能外華，故皮膚粗澀而黑黯也。宜用丹皮、桃仁，破其瘀血。若癥結
難開，加䗪蟲、虻蟲之類行之。尋常血瘀，五靈脂、山羊血，功力亦良。

飲食停滯，土困木鬱，以致作痛，用仲景溫下之法，大黃、姜、附，瀉其食水。劇者，稍加
巴霜一二釐，擴清陳宿，功效最捷。一切宿物壅阻，並宜此法。

== 腰痛根原

腰痛者，水寒而木鬱也。木生於水，水暖木榮，生發而不鬱塞，所以不痛。腎居脊骨七節之
中，正在腰間，水寒不能生木，木陷於水，結塞盤鬱，是以痛作。木者，水中之生意，水泉
溫暖，生意升騰，發於東方，是以木氣根荄下萌，正須溫養，忽而水結冰凘，根本失榮，生
氣抑遏，則病腰痛。

腰者，水之所在，腹者，土之所居。土濕而木氣不達，則痛在於腹；水寒而木氣不生，則痛
在於腰。然腰雖水位，而木鬱作痛之原，則必兼土病。蓋土居水火之中，火旺則土燥，水旺
則土濕，太陰脾土之濕，水氣之所移也。土燥則木達而陽升，土濕則木鬱而陽陷。癸水既寒，
脾土必濕，濕旺木鬱，肝氣必陷，陷而不已，墜於重淵，故腰痛作也。

色過而腰痛者，精亡而氣泄也。精，陰也，而陰中之氣，是謂陽根。縱慾傷精，陽根敗泄，
變溫泉而為寒冷之淵，化火井而成冰雪之窟，此木枯土敗之原，疼痛所由來也。緣陰陽生長
之理，本自循環，木固生火，而火亦生木。少陰之火，升於九天之上者，木之子也；少陽之
火，降於九地之下者，木之母也。其生於水者，實生於水中之火。水中之陽，四象之根也，
《難經》所謂腎間動氣，生氣之原也。

[fang]
.桂枝姜附阿膠湯
--
* 茯苓,三錢
* 桂枝,三錢
* 甘草,二錢
* 乾薑,三錢
* 附子,三錢
* 阿膠,三錢,炒，研

煎大半杯，溫服。
--

== 奔豚根原

奔豚者，腎家之積也。平人君火上升而相火下蟄，火分君相，其實同氣。君相皆蟄，則腎水
不寒。火之下蟄，實賴土氣，胃氣右降，金水收藏，則二火沉潛而不飛揚。土敗胃逆，二火
不降，寒水漸冱，陰氣凝聚，久而堅實牢鞕，結於少腹，是謂奔豚。《難經》：腎之積，曰
奔豚是也。

水邪既聚，逢鬱則發，奔騰逆上，勢如驚豚，腹脅心胸諸病皆作。氣衝咽喉，七竅火發，危
困欲死，不可支也。及其氣衰而還，諸證乃止。病勢之凶，無如此甚。

然積則水邪，而發則木氣。其未發也，心下先悸，至其將發，則臍下悸作。以水寒木鬱，則
生振搖，枝葉不寧，則悸在心下；根本不安，則悸在臍間。臍上悸生者，是風木根搖，故發
奔豚。

仲景霍亂：若臍上築者，腎氣動也。腎氣者，風木搖撼之根，而論其發作，實是木邪。木邪
一發，寒水上凌，木則克土，而水則刑火。火土雙敗，正氣賊傷，此奔豚所以危劇也。

悸者，風木之鬱衝，驚者，相火之浮宕。火不勝水，五行之常，所恃者，子土溫燥，制伏陰
邪，培植陽根，蟄於坎府，根本不拔，則膽壯而神謐。土濕陽衰，不能降蟄相火，陽根泄露，
飄越無依，寒水下凝，陰邪無制，巨寇在側，而身臨敗地，故動惕慌懸，迄無寧宇。凡驚悸
一生，即為奔豚欲發之兆，不可忽也。

[fang]
.茯苓桂枝甘草大棗湯
--
* 茯苓,一兩
* 桂枝,四錢
* 甘草,二錢
* 大棗,十五枚

甘瀾水四杯，先煎茯苓，減二杯，入諸藥，煎大半杯，溫服，日三劑。

作甘瀾水法：大盆置水，以勺揚之千百遍，令水珠散亂，千顆相逐，乃取用之。
--

治汗後亡陽，臍下悸動，奔豚欲作者。

[fang]
.桂枝加桂湯
--
* 桂枝,五錢
* 芍葯,三錢
* 甘草,二錢
* 生薑,三錢
* 大棗,四枚

煎大半杯，溫服。
--

治奔豚方作，氣從少腹上衝心部者。

[fang]
.奔豚湯
--
* 甘草,二錢
* 半夏,四錢
* 芍葯,二錢
* 當歸,二錢
* 黃芩,二錢
* 生薑,四錢
* 芎藭,三錢
* 生葛,五錢
* 甘李根白皮,三錢

煎大半杯，溫服。
--

治奔豚盛作，氣上衝胸，頭疼腹痛，往來寒熱者。

奔豚之生，相火升泄，腎水下寒，不能生木。風木鬱衝，相火愈逆，故七竅皆熱。少陽經氣，
被陰邪鬱迫，故有往來寒熱之證。芎、歸，疏肝而滋風木，芩、芍，瀉膽而清相火，奔豚既
發，風熱上隆，法應先清其上。

[fang]
.龍珠膏
--
* 川椒,五錢
* 附子,五錢
* 烏頭,五錢
* 巴豆,三錢,研，去油
* 桂枝,五錢
* 茯苓,八錢
* 牡蠣,五錢
* 鱉甲,五錢

芝麻油、黃丹熬膏，加麝香、阿魏，研細，布攤，貼病塊。
--

奔豚已結，氣塊堅鞕，本屬寒積。但陰邪已盛，稍服附子溫下，寒邪不伏，奔豚必發。以邪
深藥微，非附子之過也。不治，則半年一載之間，必至殞命。此宜溫燥脾胃，去其中焦濕寒。
土燥陽回，力能制水，然後以此膏貼之，寒消塊化，悉從大便而出，滑白黏聯，狀如凝脂。
濁瘀後泄，少腹鬆軟，重用附子暖水，然後乃受。

== 瘕疝根原

瘕疝者，腎肝之積也。木生於水，水之為性，得陽和而冰泮，遭陰肅而凍合，冰泮則木榮，
凍合則木枯。腎水澌寒，木氣菀遏，擁腫結鞕，根於少腹，而盤於陰丸，是謂寒疝。

水凝則結，而為內寒，木鬱則發，而為外熱。內寒盛則牢堅而不出，外熱作則奔突而不入。
大小無常，動止莫測。病發則痛楚欲死，性命攸關，非細故也。

此肝腎之邪，而實原於任脈。《素問·骨空論》：任脈為病，男子內結七疝，女子帶下瘕聚。
任者，諸陰之統任，少陰厥陰之氣，總原於任脈。腎中陽秘，則冰消凍釋，任中無固結之邪；
腎中陽泄，水寒木鬱，陰氣凝滯，乃成疝瘕帶下之疾。腎性蟄藏，肝性疏泄，水氣旺則結而
為疝瘕，木氣旺則流而為帶下，無二理也。任為陰而督為陽，男則督旺，女則任旺，故男子
之疝氣猶少，而女子之瘕帶最多。

法宜溫水木之寒，散腎肝之結。結寒溫散，瘕疝自消。仲景大烏頭煎、烏頭桂枝二方，乃此
病之良法也。

腎囊偏墜者，謂之㿗疝，是肝木之鬱陷，擁腫鞕大，常出而不入者。其時時上下者，謂之狐
疝，言如狐狸之出沒無常也。

[fang]
.茱萸澤瀉烏頭桂枝湯
--
* 吳茱萸,三錢,炮
* 澤瀉,三錢
* 烏頭,三錢,炮
* 桂枝,三錢
* 芍葯,三錢
* 甘草,二錢
* 生薑,三錢
* 大棗,四枚

煎大半杯，溫服。
--

仲景烏頭桂枝湯，用烏頭湯一杯，桂枝湯半杯，合煎，取一杯，分五服。不知，再服。其知
者，如醉狀，得吐為中病。今加茱萸、澤瀉，去其寒濕，以絕疝瘕之根。

其擁腫偏墜者，用此藥湯熱洗之，或用藥末，盛袋中，熱熨之，日作數次，令其囊消而止。

其狐疝之偏有大小，時時上下者，仲景用蜘蛛散，亦良。

[fang]
.蜘蛛散
--
* 蜘蛛,十四枚,炒焦
* 桂枝,五分

研末，取八分一匕，飲和，日再服。蜜丸亦可。
--

== 積聚根原

積聚者，氣血之凝瘀也。血積為癥，氣積為瘕。

《金匱》：婦人宿有癥病，經斷未及三月，而得漏下不止，胎動在臍上者，此為癥痼害，所
以血不止者，其癥不去故也。緣瘀血癥聚，不在子宮，三月胎長，與癥痼相礙，故血阻而下，
是癥病之為血也。

《傷寒》：陽明病，若中寒，不能食，小便不利，手足濈然汗出，此欲作痼瘕，必大便初鞕
後溏，所以然者，以胃中冷，水榖不別故也。緣寒氣凝結，水榖不消，則大便泄利，《難經》
謂之大瘕泄，是瘕病之為氣也。

癥瘕之病，多見寒熱。以氣血積聚，陽不外達，故內鬱而發熱；陰不內斂，故外束而惡寒。
氣統於肺，血臟於肝，氣聚者，多下寒，血積者，多上熱。蓋離陰右降，而化金水，及其成
水，而又抱陽氣，故下焦不寒。氣聚則金水失其收藏，陽不下蟄，是以寒生。坎陽左升，而
化木火，及其成火，而又含陰精，故上焦不熱。血積則木火失其生長，陰不上根，是以熱作。

血性溫暖而左升，至右降於金水，則化而為清涼。血之左積者，木之不溫也；血之右積者，
金之不涼也。氣性清涼而右降，至左升於木火，則化而為溫暖。氣之右聚者，金之不清也；
氣之左聚者，木之不暖也。而溯其原本，總原於土，己土不升，則木陷而血積，戊土不降，
則金逆而氣聚。中氣健運而金木旋轉，積聚不生，癥瘕弗病也。

[fang]
.化堅丸
--
* 甘草,二兩
* 丹皮,三兩
* 橘皮,三兩
* 桃仁,三兩
* 杏仁,二兩
* 桂枝,三兩

煉蜜、陳醋丸，酸棗大，米飲下三五丸，日二次。
--

若癥瘕結鞕難消，須用破堅化癖之品。內寒加巴豆、川椒，內熱加芒硝、大黃。

積聚之病，不過氣血。左積者，血多而氣少，加鱉甲、牡蠣；右聚者，氣多而血少，加枳實、
厚樸。總之，氣不得血則不行，血不得氣則不運。氣聚者，血無有不積，血積者，氣無有不
聚，但有微甚之分耳。其內在臟腑者，可以丸愈，外在經絡者，以膏藥消之。

[fang]
.化堅膏
--
* 歸尾,四錢
* 鱉甲,八錢
* 巴豆,四錢,研
* 黃連,四錢
* 三稜,四錢
* 莪朮,四錢
* 山甲,一兩二錢
* 筋餘,一錢

以上八味，用芝麻油一斤、淨丹八兩，熬膏。

* 硼砂,四兩
* 磠砂,四錢
* 阿魏,六錢,炒，研
* 麝香,二錢
* 人參,四錢
* 三七,四錢
* 山羊血,四錢
* 肉桂,四錢

以上八味，研細，入膏，火化，攪勻。稍冷，傾入水盆，浸二三日，罐收，狗皮攤。
--

皮硝水熱洗皮膚，令透，拭乾。生薑切擦數十次，貼膏。一切癖塊積聚，輕者一貼，重
者兩貼，全消。漸貼漸小，膏漸離皮，未消之處，則膏粘不脫。

忌一切發病諸物，惟豬、犬、鴨、鳧、有鱗河魚、菘、韮、米、麵不忌。其餘海味、雞、羊、
黃瓜，凡有宿根之物，皆忌。若無鱗魚、天鵝肉、母豬、蕎麥、馬齒莧，則忌之終身。犯之，
病根立發。若癖塊重發，則不可救矣。

== 蚘蟲根原

蚘蟲者，厥陰肝木之病也。木鬱則蠹生，肝鬱則蟲化。木以水為母而火為子，乙木升於己土，
胎於癸水而生君火，水升而化清陽，是以火不上熱；甲木降於戊土，胎於壬水而生相火，火
降而化濁陰，是以水不下寒。肝升而膽降，火清而水暖，木氣溫暢，故蠹蚘不生，以其土運
而木榮也。

土濕脾陷，不能榮達肝木，子母分離，寒熱不交。木以水火中氣，堙於濕土，不得上下調濟，
由是寒熱相逼，溫氣中鬱，生意盤塞，腐蠹朽爛，而蚘蟲生焉。

凡物濕而得溫，覆蓋不發，則鬱蒸而蟲化，或熱或寒，不能生也。故蟲不生於寒冰熱火之中，
而獨生於濕木者，以木得五行之溫氣也。溫氣中鬱，下寒上熱，故仲景烏梅丸方，連、柏與
姜、附並用，所以清子氣之上熱，溫母氣之下寒也。不去中下之濕寒，而但事殺蚘，土敗木
枯，則蚘愈殺而生愈繁。此當溫燥水土，以暢肝木，則蚘蟲掃跡而去矣。醫書殺蟲之方，百
試不效者也。

[fang]
.烏苓丸
--
* 烏梅,百枚,米蒸，搗膏
* 人參,二兩
* 桂枝,二兩
* 乾薑,二兩
* 附子,二兩
* 川椒,二兩,去目，炒
* 當歸,二兩
* 茯苓,二兩

煉蜜同烏梅膏，丸梧子大，每服三十丸，日二次。
--

若蟲積繁盛者，加大黃二兩、巴霜二錢，下盡爲佳。

蚘蟲生化，原於土濕木鬱，法以燥土疏木為主。線白蟲證，是肝木陷於大腸，木鬱不達，是
以肛門作癢。蟲生大腸之位，從庚金化形，故其色白。而木陷之根，總由土濕，當於燥土疏
木之中，重用杏仁、橘皮，以瀉大腸滯氣，佐以升麻，升提手陽明經之墜陷也。

== 便堅根原

便堅者，手足陽明之病也。手陽明以燥金主令，足陽明從燥金化氣，故手足陽明，其氣皆燥。
然手陽明，燥金也，戊土從令而化燥；足太陰，濕土也，辛金從令而化濕。土濕者，能化戊
土而為濕，不能變庚金之燥；金燥者，能化辛金而為燥，不能變己土之濕。以從令者易化，
而主令者難變也。故傷寒陽明之便結，腸胃之燥者也。反胃噎膈之便結，胃濕而腸燥者也。
傷寒陽明之便結，腸胃之熱燥者也；反胃噎膈之便結，胃之寒濕，而腸之寒燥者也。

以陽主開，陰主闔，陽盛則隧竅開通而便堅，陰盛則關門閉澀而便結。凡糞若羊矢者，皆陰
盛而腸結，非關火旺也。蓋腎司二便，而傳送之職，則在庚金，疏泄之權，則在乙木。陰盛
土濕，乙木鬱陷，傳送之竅既塞，疏泄之令不行，大腸以燥金之腑，閉澀不開，是以糟粕零
下而不黏聯，道路梗阻而不滑利，積日延久，約而為丸。其色黑而不黃者，水氣旺而土氣衰
也。此證仲景謂之脾約，脾約者，陽衰濕盛，脾氣鬱結，不能腐化水榖，使渣滓順下於大腸
也。誤用清潤之劑，脾陽愈敗，則禍變生矣。

[fang]
.阿膠麻仁湯
--
* 生地,三錢
* 當歸,三錢
* 阿膠,三錢,研
* 麻仁,三錢,研

煎一杯，去渣，入阿膠，火化，溫服。
--

治陽盛土燥，大便堅鞕者。

結甚，加白蜜半杯。胃熱，加芒硝、大黃。精液枯槁，加天冬、龜膠。

[fang]
.肉蓯蓉湯
--
* 肉蓯蓉,三錢
* 麻仁,三錢
* 茯苓,三錢
* 半夏,三錢
* 甘草,二錢
* 桂枝,三錢

煎一杯，溫服。
--

治陽衰土濕，糞如羊矢者。

凡內傷雜病，糞若羊矢，結澀難下，甚或半月一行，雖系肝與大腸之燥，而根緣於土濕。以
脾不消磨，榖精堙鬱，而化痰涎，肝腸失滋，鬱陷而生風燥故也。法宜肉蓯蓉滋肝潤腸，以
滑大便。一切硝黃歸地，阿膠、龜板、天冬之類，寒胃滑腸，切不可用。

== 泄利根原

泄利者，肝脾之下陷也。榖入於胃，脾陽升磨，精華歸於五臟而化氣血，糟粕傳於大腸而為
大便。水入於胃，脾陽消克，化為霧氣，上歸於肺，肺氣降灑，化而為水，注於膀胱，而為
小便。水入膀胱，而不入大腸，而後糟粕之後傳者，不至於滑泄。水之消化，較難於榖，陽
衰土濕，脾陽陷敗，不能蒸水化氣，則水榖混合，下趨二腸，而為泄利。

榖貯於大腸，水滲於膀胱，而其疏泄之權，則在於肝。今水入二腸，而不入膀胱，則乙木疏
泄之令，不行於膀胱而行於大腸，是以泄而不藏也。蓋木生於水而長於土，水寒則生氣不旺，
而濕土鬱陷，又復遏其發育之機，生長之意不遂，怒而生風，愈欲疏泄。膀胱空虛，既無可
泄之物，大腸盈滿，水榖停積，故乙木後泄，而為下利。緣木氣抑遏，鬱極而發，為濕土所
限，不能上達，勢必下行，行則水榖摧注而下故也。其發之過激，衝突臟腑，則生疼痛。奔
衝抵觸，而不得上達，盤鬱結塞，則生脹滿。其一切諸證，皆緣土敗而木賊也。

[fang]
.苓蔻人參湯
--
* 人參,二錢
* 甘草,二錢
* 白朮,三錢
* 乾薑,三錢
* 茯苓,三錢
* 肉蔻,一錢,煨，研
* 桂枝,三錢

煎大半杯，溫服。
--

大便寒滑不收，小便熱澀不利，加石脂以固大腸，粳米以通水道。

泄利緣腸胃寒滑，法以仲景理中為主，而加茯苓燥土，肉蔻斂腸，桂枝疏木，泄利自止。若
滑泄不禁，則用桃花湯，乾薑溫其濕寒，石脂固其滑脫，粳米益其中氣而通水道，無有不愈
也。

泄利之原，率因脾腎寒濕，法宜溫燥。間有木鬱而生風熱者，投以溫燥，泄利愈加。然乙木
雖為風熱，而己土則是濕寒，宜清潤其肝而溫燥其脾。仲景烏梅丸方，連、柏與椒、姜、桂
附並用，治蚘厥而兼久利，最善之方也。

《傷寒》：太陽與少陽合病，自下利者，與黃芩湯。若嘔者，與黃芩半夏生薑湯。以少陽甲
木從相火化氣，其經本隨陽明下降，甲木不降，上逆而克戊土，戊土壅遏，水榖盛滿莫容，
於是吐利皆作。膽胃鬱迫，相火升炎，而生燥熱，此黃芩湯證也。

《傷寒》：厥陰之為病，消渴，氣上衝心，心中疼熱，饑而不欲食，食則吐蚘，下之利不止。
緣厥陰之經，木鬱風動，津液耗損，故見消渴。風木鬱衝，故心中疼熱。下泄脾陽，乙木愈
鬱，己土被賊，故下利不止，此烏梅丸證也。

少陽之利，但有上熱，故第用芩、芍，以清膽火；厥陰之利，兼有下寒，故以連、柏清上，
而並以姜、附溫下。此雖傷寒之病，而亦雜證所時有，凡泄利之不受溫燥者，皆此證也。雜
證濕寒者多，燥熱者少，千百之中，偶爾見之，不得與傷寒少陽之利同法治也。

泄利之家，肝脾下陷，則肺胃必上逆。胃逆不能降攝甲木，肺逆不能收斂相火，相火上炎，
多生上熱。久泄不已，相火鬱升，往往喉舌生瘡，瘡愈則利作，利止則瘡發。口瘡者，膽胃
之逆甚，下利者，肝脾之陷劇也，迭為盛衰，累年不愈。是宜溫燥水土，驅其濕寒，下利既
瘳，口瘡亦平。庸工見其口瘡，而清上熱，則脾陽益泄，利愈加而瘡愈增矣。

== 痢疾根原

痢疾者，庚金乙木之鬱陷也。金主氣而木主血，金生於土，木生於水。水溫土燥，則金融而
氣調，木榮而血暢；水寒土濕，不能升庚金而達乙木，則金木俱陷。

魄門者，腎之所司，而陽明燥金之腑也。金性斂而木性泄，其出而不至於遺矢者，庚金斂之
也；其藏而不至於閉結者，乙木泄之也。濕土與金木俱陷，則金愈鬱而愈欲斂，木愈鬱而愈
欲泄。金愈欲斂，故氣滯而不通，木愈欲泄，故血脫而不藏。

木氣疏泄，而金強斂之，隧路梗阻，傳送艱難，是以便數而不利。金氣凝澀，而木強泄之，
滯氣纏綿，逼迫而下，血液脂膏，剝蝕摧傷，是以腸胃痛切，膿血不止。其滑白而晶瑩者，
金色之下泄，其後重而腥穢者，金氣之脫陷也。久而膏血傷殘，臟腑潰敗，則絕命而死矣。

此其病濕寒為本，而濕熱為標。病在少陰，則始終皆寒，病在厥陰，則中變為熱，故仲景於
少陰膿血用桃花湯，於厥陰下重用白頭翁湯。緣水病則生寒，木病則生熱，而寒熱之原，總
歸於太陰之濕。蓋土濕而水侮之，則鬱而為濕寒，土濕而木克之，則鬱而為濕熱之故也。

[fang]
.桂枝蓯蓉湯
--
* 甘草,二錢
* 桂枝,三錢
* 芍葯,三錢
* 丹皮,三錢
* 茯苓,三錢
* 澤瀉,三錢
* 橘皮,三錢
* 肉蓯蓉,三錢

煎大半杯，溫服。
--

濕寒，加乾薑。濕熱，加黃芩。後重，加升麻。

痢家肝脾濕陷，脂血鬱腐，法當燥濕疏木，而以蓯蓉滋肝滑腸，盡行腐瘀為善。若結澀難下，
須用重劑蓯蓉，蕩滌陳宿，使滯開痢止，然後調其肝脾。其脾腎寒濕，則用桃花湯，溫燥己
土。其木鬱生熱，則用白頭翁湯，涼泄肝脾，濕熱自當應藥而瘳也。

== 淋瀝根原

淋瀝者，乙木之陷於壬水也。膀胱為太陽寒水之腑，少陽相火隨太陽而下行，絡膀胱而約下
焦，實則閉癃，虛則遺溺。相火在下，逢水則藏，遇木則泄。癸水藏之，故泄而不至於遺溺；
乙木泄之，故藏而不至於閉癃，此水道所以調也。

水之能臟，賴戊土之降，降則氣聚也；木之能泄，賴己土之升，升則氣達也。胃逆而水不能
藏，是以遺溺；脾陷而木不能泄，是以閉癃。淋者，藏不能藏，既病遺溺，泄不能泄，又苦
閉癃。

水欲藏而木泄之，故頻數而不收；木欲泄而水藏之，故梗澀而不利。木欲泄而不能泄，則溲
溺不通；水欲藏而不能藏，則精血不秘。緣木不能泄，生氣幽鬱而為熱，溲溺所以結澀；水
不能藏，陽根泄露而生寒，精血所以流溢。

而其寒熱之機，悉由於太陰之濕，濕則土陷而木鬱，疏泄不行，淋痢皆作。淋痢一理，悉由
木陷，乙木後鬱於榖道則為痢，前鬱於水腑則為淋。其法總宜燥土疏木，土燥而木達，則疏
泄之令暢矣。

[fang]
.桂枝苓澤湯
--
* 茯苓,三錢
* 澤瀉,三錢
* 甘草,三錢,生
* 桂枝,三錢
* 芍葯,三錢

煎大半杯，熱服。
--

肝燥發渴，加阿膠。

脾為濕土，凡病則濕。肝為風木，凡病則燥。淋家土濕脾陷，抑遏乙木發生之氣，疏泄不暢，
故病淋澀。木鬱風動，津液耗損，必生消渴。其脾土全是濕邪，而其肝木則屬風燥。血藏於
肝，風動則血消，此木燥之原也。苓、澤、甘草，培土而瀉濕，桂枝、芍葯，疏木而清風，
此是定法。土愈濕則木愈燥，若風木枯之至，芍葯不能清潤，必用阿膠。仲景豬苓湯，善利
小便，茯苓、豬苓、澤瀉、滑石，利水而瀉濕，阿膠清風而潤燥也。

水性蟄藏，木性疏泄。乙木生於癸水，相火封藏，癸水溫暖，溫氣左升，則化乙木。生氣暢
茂，乙木發達，疏泄之令既遂，則水道清通，而相火必秘。土陷木遏，疏泄不遂，而愈欲疏
泄，則相火泄露而膀胱熱澀。膀胱之熱澀者，風木相火之雙陷於膀胱也。足少陽甲木化氣於
相火，與手少陽三焦並溫水臟。手少陽之相火泄，則下陷於膀胱而病淋，足少陽之相火泄，
則上逆於胸膈而病消。其原總由於乙木之鬱也。膀胱熱澀之極者，加梔子、黃柏，以清三焦
之陷，則水腑清矣。

乙木之溫，生化君火，木鬱陽陷，溫氣抑遏，合之膀胱淪陷之相火，故生下熱。然熱在肝與
膀胱，而脾則是濕，腎則是寒。寒水侮土，移於脾宮，則脾不但濕，而亦且病寒。其肝與膀
胱之熱，不得不清，而脾土濕寒，則宜溫燥，是宜並用乾薑，以溫己土。若過清肝熱，而敗
脾陽，則木火增其陷泄，膀胱熱澀，永無止期矣。惟溫腎之藥，不宜早用，恐助膀胱之熱。
若膀胱熱退，則宜附子暖水，以補肝木發生之根也。

腎主藏精，肝主藏血，木欲疏泄，而水莫蟄藏，則精血皆下。其精液流溢，宜薯蕷、山茱以
斂之。其血塊注泄，宜丹皮、桃仁以行之。

淋家或下砂石，或下白物。砂石者，膀胱熱癃，溲溺煎熬所結。水曰潤下，潤下作鹹，溲溺
之鹹者，水之潤下而成也。百川下流，則歸於海，海水熬煉，則結鹽塊，膀胱即人身之海，
沙石即海水之鹽也。

白物者，脾肺濕淫所化。濕旺津凝，則生痰涎，在脾則克其所勝，在肺則傳其所生，結入膀
胱。膀胱濕盛，而下無泄竅，濕氣淫泆，化為帶濁。白物黏聯，成塊而下，即帶濁之凝聚者
也。與脾肺生痰，其理相同。淋家下見白物，上必多痰。瀉濕宜重用苓、澤，若其痰多，用
仲景小半夏加茯苓、橘皮以瀉之。

女子帶濁崩漏，與男子白濁血淋同理，皆濕旺木鬱之證。內傷百病，大率由於土濕，往往兼
病淋澀，而鼓脹、噎膈、消渴、黃疸之家更甚。是緣陽虛土敗，金木雙鬱，燥土溫中，輔以
清金疏木之品，淋澀自開。庸工見其下熱，乃以大黃，益敗脾陽，謬妄極矣！淋家下熱之至，
但有梔子、黃柏證，無有大黃芒硝證，其熱不在脾胃也。

一切帶濁、崩漏、鼓脹、黃疸，凡是小便淋澀，悉宜熏法。用土茯苓、茵陳蒿、梔子、澤瀉、
桂枝，研末布包，熱熨小腹，外以手爐烘之，熱氣透徹，小便即行，最妙之法。
