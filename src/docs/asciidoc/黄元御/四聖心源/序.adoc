= 序

== 四聖心源自敘

醫有黃帝、岐伯、越人、仲景，四聖之書，爭光日月。人亡代革，薪火無傳，玉楸子憫後世
作者不達其意，既解《傷寒》、《金匱》，乃於己巳二月，作《四聖心源》，解內外百病，
原始要終，以繼先聖之業。創闢大略，遇事輟筆。庚午四月，北遊帝城。十一月終，南赴清
江。辛未二月，隨駕武林。四月還署，研思舊草，十得其九，厥功未竟。八月十五，開舟北
上，再客京華。壬申十月，作天人之解，續成全書。癸酉二月，解長沙藥性，五月刪定《傷
寒》，七月筆削《金匱》，八月修溫疫痘疹，成於九月十七。

維時霖雨初晴，商飆徐發，落木飄零，黃葉滿階。玉楸子處蕭涼之虛館，坐寂寞之閒床，起
他鄉之遙恨，生故國之綿思。悲哉！清秋之氣也，黯然遠客之心矣，爰取《心源》故本，加
之潤色。

嗟乎！往者虞卿違趙而著《春秋》，屈原去楚而作《離騷》。古人論述，往往失地遠客，成
於羈愁鬱悶之中，及乎書峻業就，乃心獨喜，然後知當時之失意，皆為後此之得意無窮也。
向使虞卿終相趙國，屈原永宦楚邦，則《離騷》不作，《春秋》莫著，迄於今，其人已朽，
其書不傳，兩人之得意，不如其失意也。

當世安樂之人，其得天者誠厚，然隙駟不留，尺波電謝，生存而處華屋，零落而歸山丘，身
與夕露同晞，名與朝華並滅，荊棘狐兔之中，樵牧歌吟之下，其為安樂者焉在！竊以為天之
厚安樂之人，不如其厚羈愁之士，丈夫得失之際，非俗人之所知也。

顧自己巳，以至壬申，歷年多矣，元草未就，是天既長與以窮愁之境，而不頻假以蕭閒之日。
帝眷之隆，何可恃也，良時非多，勖之而已。

癸酉九月甲戌昌邑黃元御
