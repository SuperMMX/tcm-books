= 卷三脈法解

六腑化榖，津液布揚，流溢經絡，會於氣口，氣口成寸，以決生死。微妙在脈，不可不察。

醫法無傳，脈理遂湮，金簡長封，玉字永埋。方書累架，七診之義無聞；醫錄連牀，九候之
法莫著。既迷惘於心中，復綿昧於指下，使踟躅之餘，命飽庸妄之毒手。顧此悢悢，廢卷永
懷，作脈法解。

== 寸口脈法

飲食入胃，腐化消磨，手太陰散其精華，游溢經絡，以化氣血。氣血周流，現於氣口，以成
尺寸。

氣口者，手太陰肺經之動脈也。關前為寸，關後為尺，尺為陰而寸為陽。關者，陰陽之中氣
也。寸口在魚際之分，關上在太淵之分，尺中在經渠之分。

心與小腸，候於左寸，肺與大腸，候於右寸，肝膽候於左關，脾胃候於右關，腎與膀胱候於
兩尺，心主三焦，隨水下蟄，亦附此焉。《素問·脈要精微論》：尺內兩傍，則季脅也，尺
外以候腎，尺裏以候腹。中附上，左外以候肝，內以候膈，右外以候胃，內以候脾，兩關部
也。上附上，右外以候肺，內以候胸中，左外以候心，內以候膻中，兩寸部也。前以候前，
後以候後，上竟上者，胸喉中事也，下竟下者，少腹腰股膝脛足中事也。謹調尺寸，而表裏
上下，於此得矣。

蓋肺主藏氣，而朝百脈，十二經之氣，皆受之於肺。平旦寅初，肺氣流布，起於寸口，運行
十二經中，週而復始。一日一夜，五十度畢，次日平旦寅初，復會於寸口。寸口者，脈之大
會，zhu:[此曰寸口，乃寸尺三部之總名，非但魚際已也。] 故十二經之盛衰，悉見於此。
《靈樞·經脈》：經脈者，常不可見也，其虛實也，以氣口知之，此氣口所以獨為五臟主也。
zhu:[氣口即寸口。手之三陽，自手走頭，大小腸腑雖至濁，而經行頭上，則為至清，故與
心肺同候於兩寸。越人十難，實為定法。近人乃欲候大小腸於兩尺，乖謬極矣!]

== 寸口人迎脈法

氣口者，手太陰經之動脈，在魚際之下。人迎者，足陽明經之動脈，在喉結之旁。太陰行氣
於三陰，故寸口可以候五臟；陽明行氣於三陽，故人迎可以候六腑。以太陰為五臟之首，陽
明為六腑之長也。

臟陰盛則人迎小而寸口大，虛則人迎大而寸口小；腑陽衰則寸口大而人迎小，旺則寸口小而
人迎大。

《靈樞·禁服》：寸口主中，人迎主外。春夏人迎微大，秋冬寸口微大，如是者，命曰平人。
人迎大一倍於寸口，病在足少陽，一倍而躁，在手少陽。人迎二倍，病在足太陽，二倍而躁，
在手太陽。人迎三倍，病在足陽明，三倍而躁，在手陽明。盛則為熱，虛則為寒，緊則痛痺，
代則乍甚乍間。人迎四倍，且大且數，名曰溢陽，溢陽為外格，死不治。寸口大一倍於人迎，
病在足厥陰，一倍而躁，在手厥陰。寸口二倍，病在足少陰，二倍而躁，在手少陰。寸口三
倍，病在足太陰，三倍而躁，在手太陰。盛則脹滿、寒中、食不化，虛則熱中、出麋、少氣、
溺色變，緊則痛痺，代則乍痛乍止。寸口四倍，且大且數，名曰溢陰，溢陰為內關，死不治。

《靈樞·經脈》：人迎與脈口zhu:[即寸口也。]俱盛四倍以上，命曰關格，關格者，與之短
期。

《靈樞·五色》：人迎盛堅者，傷於寒。氣口盛堅者，傷於食。以氣口主裏，傷食則陰鬱於
內，故氣口盛堅；人迎主表，傷寒則陽鬱於外，故人迎盛堅。此診寸口人迎之法也。
zhu:[寸口人迎之脈，載在經文，後世乃有左為人迎、右為氣口之說，無稽妄談，不足辨也。]

== 三部九候脈法

十二經皆有動脈，上部之動脈在頭，中部之動脈在手，下部之動脈在足，是為三部。一部三
候，是為九候。《素問·三部九候論》：人有三部，部有三候。三候者，有天、有地、有人
也。

上部天，兩額之動脈，足少陽之頷厭也。上部地，兩頰之動脈，足陽明之地倉、大迎也。上
部人，耳前之動脈，手少陽之和髎也。中部天，手太陰之太淵、經渠也。中部地，手陽明之
合榖也。中部人，手少陰之神門也。下部天，足厥陰之五里也。下部地，足少陰之太溪也。
下部人，足太陰之箕門也。

下部之天以候肝，地以候腎，人以候脾胃之氣。中部之天以候肺，地以候胸中之氣，人以候
心。上部之天以候頭角之氣，地以候口齒之氣，人以候耳目之氣。下部之天，女子則取太沖。
下部之人，胃氣則候於陽明之沖陽，仲景謂之趺陽。此三部九候之法也。zhu:[《難經》：
三部者，寸關尺也，九候者，浮中沉也，與《素問》不同，此一部中之三部九候也，另是一
法。]

== 臟腑脈象

五臟為陰，六腑為陽，陰陽既殊，脈象攸分。肝脈弦，心脈洪，脾脈緩，肺脈澀，腎脈沉。
其甚者為臟，其微者為腑。

《難經》：心脈急甚者，肝邪干心也；微急者，膽邪干小腸也。心脈大甚者，心邪自干心也；
微大者，小腸邪自干小腸也。心脈緩甚者，脾邪干心也；微緩者，胃邪干小腸也。心脈澀甚
者，肺邪干心也，微澀者，大腸邪干小腸也。心脈沉甚者，腎邪干心也；微沉者，膀胱邪干
小腸也。其他臟腑，依此類推。甚者沉而得之，微者浮而得之。

大抵腑脈浮數，臟脈沉遲，仲景脈法：浮為在表，沉為在裏，數為在腑，遲為在臟是也。蓋
陽外陰內，一定之理。腑氣內交，臟氣外濟，則陰陽平而脈息調。腑病則氣不內交，是以但
浮而不沉；臟病則氣不外濟，是以但沉而不浮也。zhu:[觀越人十難一脈十變之義，大腸、
小腸俱候於心脈，可知欲候大小腸於兩尺之誤。]

== 四時脈體

天地之氣，生長於春夏，收藏於秋冬。人與天地同氣也，陽氣生長，則脈浮升，陰氣收藏，
則脈沉降。是以春之脈升，夏之脈浮，秋之脈降，冬之脈沉。

《素問·脈要精微論》：天地之變，陰陽之應。彼春之暖，為夏之暑，彼秋之忿，為冬之怒。
四變之動，脈與之上下，以春應中規，夏應中矩，秋應中衡，冬應中權。是故冬至四十五日，
陽氣微上，陰氣微下，夏至四十五日，陰氣微上，陽氣微下。陰陽有時，與脈為期。春日浮，
如魚之遊在波。夏日在膚，泛泛乎萬物有餘。秋日下膚，蟄蟲將去。冬日在骨，蟄蟲周密，
君子居室。升降浮沉，隨時變更。寸脈本浮，而一交秋冬，則見沉意。尺脈本沉，而一交春
夏，則見浮機。此氣化一定，毫髮不爽也。

仲景脈法：春弦、秋浮、冬沉、夏洪。弦者，浮升之象。洪者，浮之極也。浮者，金氣方收，
微有降意，而未能遽沉。大約春脈沉而微浮，夏則全浮，秋脈浮而微沉，冬則全沉。仲景脈
法原與經義相同耳。

== 真臟脈義

土者，四維之中氣也。脾以陰土而含陽氣，故脾陽左升，則化肝木；胃以陽土而胎陰氣，故
胃陰右降，則化肺金。金降於北，涼氣化寒，是謂腎水；木升於南，溫氣化熱，是謂心火。
肺肝心腎，四象攸分，實則脾胃之左右升降而變化者也。

脾胃者，四臟之母，母氣虧敗，四子失養，脈見真臟，則人死焉。故四臟之脈，必以胃氣為
本。肝脈弦，心脈鉤，肺脈毛，腎脈石，脾胃脈緩。其弦鉤毛石而緩者，是四臟之有胃氣也。
其弦鉤毛石而不緩者，是謂真臟脈。真臟脈見，胃氣敗竭，必死不救也。

《玉機真臟論》：脾脈者，土也，孤臟以灌四旁者也。《平人氣象論》：平人之常氣稟於胃，
胃者，平人之常氣也。人無胃氣曰逆，逆者死。人以水榖為本，故人絕水榖則死，脈無胃氣
亦死。所謂無胃氣者，但得真臟脈，不得胃氣也。

所謂真臟脈者，真肝脈至，中外急，如循刀刃責責然，如按琴瑟弦，色青白不澤，毛折，乃
死。真心脈至，堅而搏，如循薏苡子纍纍然，色赤黑不澤，毛折，乃死。真脾脈至，弱而乍
數乍疏，色黃青不澤，毛折，乃死。真肺脈至，大而虛，如以羽毛中人膚，色白赤不澤，毛
折，乃死。真腎脈至，搏而絕，如指彈石辟辟然，色黑黃不澤，毛折，乃死。諸真臟脈見者，
皆死不治也。

五臟者，皆稟氣於胃，胃者，五臟之本也。臟氣者，不能自致於手太陰，必因於胃氣，乃至
於手太陰也。故五臟各以其時，自胃而至於手太陰。邪氣勝者，精氣衰也，病甚者，胃氣不
能與之俱至於手太陰，故真臟之氣獨見，獨見者，病勝臟也，故曰死。

蓋土位乎中，一身之元氣也。土生於火而死於水，故仲景垂訓，以少陰負趺陽為順。少陰水
勝，則火滅而土敗也。自醫法失傳，後世庸愚，乃滋陰瀉陽，補水滅火，以敗胃氣。以此毒
天下，而民從之，良可哀也！

== 浮沉大小

五臟之脈，心肺俱浮，腎肝俱沉，脾胃居沉浮之間。陽浮而陰沉，其性然也。

然陽主降而陰主升，陽體雖浮，而內含降意，則浮中帶沉；陰體雖沉，而內含升意，則沉中
帶浮。沉而微浮，則陰不下走；浮而微沉，則陽不上飛。若使寸脈但浮而不沉，則陽氣上逆
而不交於陰；尺脈但沉而不浮，則陰氣下陷而不交於陽，水火分離，下寒上熱，諸病生矣。

升降陰陽之權，全在乎中。中者，土也。己土升，則乙木上達而化清陽；戊土降，則辛金下
行而化濁陰。陰陽交濟，是以寸不但浮，而尺不但沉。

土之所以升降失職者，木刑之也。木生於水而長於土，土氣沖和，則肝隨脾升，膽隨胃降，
木榮而不鬱。土弱而不能達木，則木氣鬱塞，肝病下陷而膽病上逆。木邪橫侵，土被其賊，
脾不能升而胃不能降，於是兩關之脈大。左關之大者，肝脾之鬱而不升也；右關之大者，膽
胃之鬱而不降也。膽木化氣於相火，膽木右降，則相火下蟄而不上炎；膽木逆升，相火上
炎而刑肺金，肺金被克，清氣鬱蒸，而生上熱，於是右寸之脈亦大。肝木主升，肝木不升，
生意抑遏而生下熱，於是左尺之脈亦大。右寸之大者，肺金之上逆也。左尺之大者，肝木
之下陷也。

胃主降濁，胃逆則濁氣上填，倉廩不納，噁心嘔吐之病生焉。脾主升清，脾陷則清氣下瘀，
水榖不消，脹滿泄利之病生焉。肺藏氣而性降，肝藏血而性升，金逆則氣不清降而上鬱，木
陷則血不溫升而下脫。肺主收斂，肝主疏泄，血升而不至於流溢者，賴肺氣之收斂也；氣降
而不至於固結者，賴肝血之疏泄也。木陷則血脫於下，而肺金失斂，則血上溢；金逆則氣鬱
於上，而肝木不升則氣下結。

推之，凡驚悸、吐衄、盜汗、遺精之病，皆金氣不能斂降，淋癃、泄利、噯腐、吞酸之病，
皆木氣不能生發。

金逆而莫收斂，則君火失根而左寸亦大；木陷而行疏泄，則相火下拔而右尺亦大。

大者，有餘之象也。於其有餘之中，得其不足之意，則脈之妙解而醫之至數也。經所謂大則
病進者，別有玄機，非後世醫書陽盛陰虛之說也。

== 二十四脈

=== 浮沉

浮沉者，陰陽之性也。《難經》：呼出心與肺，吸入腎與肝，呼吸之間，脾受榖味也，其脈
在中。陽性浮而陰性沉，呼出為陽，心肺之氣也；吸入為陰，腎肝之氣也。

心肺之脈俱浮，浮而大散者，心也，浮而短澀者，肺也。腎肝之脈俱沉，沉而濡實者，腎也，
沉而牢長者，肝也。脾居陰陽之中，其氣在呼吸之交，其脈在浮沉之半，其位曰關。關者，
陰陽之關門，陰自此升而為寸，陽自此降而為尺，闔闢之權，於是在焉，故曰關也。

陽盛則寸浮，陰盛則尺沉。陰盛於裏，陽盛於表。《仲景脈法》：浮為在表，沉為在裏，一
定之法也。然浮沉可以觀表裏，不可以定陰陽。三難：關以前者，陽之動也，脈當見九分而
浮，過者法曰太過，減者法曰不及。遂上魚為溢，此陰乘之脈也。關以後者，陰之動也，脈
當見一寸而沉，過者法曰太過，減者法曰不及。遂入尺為覆，此陽乘之脈也。陽乘陰位，則
清氣不升，故下覆於尺；陰乘陽位，則濁氣不降，故上溢於魚。溢者，浮之太過而曰陰乘；
覆者，沉之太過而曰陽乘。是則浮不可以為陽，而沉不可以為陰，浮沉之中，有虛實焉。浮
之損小，沉之實大，是陽虛於表而實於裏也；沉之損小，浮之實大，是陽虛於裏而實於表也。
浮大晝加，沉細夜加，浮大晝死，沉細夜死。診者當於浮沉之中參以虛實也。

=== 遲數

遲數者，陰陽之氣也。九難：數者，腑也，遲者，臟也。數則為熱，遲則為寒。經脈之動，
應乎漏刻，一呼再動，一吸再動，呼吸定息，而脈五動，氣之常也。過則為數，減則為遲。
臟陰而腑陽，數則陽盛而為腑，遲則陰盛而為臟，陽盛則熱，陰盛則寒。數之極，則為至，
遲之極，則為損。一定之法也。

然遲不盡寒，而數不盡熱。脈法：趺陽脈遲而緩，胃氣如經也。寸口脈緩而遲，緩則陽氣長，
遲則陰氣盛，陰陽相抱，營衛俱行，剛柔相得，名曰強也。是遲緩者，趺陽寸口之常脈，未
可以為寒也。曰：病人脈數，數為熱，當消榖引食，而反吐者，以發其汗，令陽氣微，膈氣
虛，脈乃數也。數為客熱，不能消榖，胃中虛冷故也。是數者，陽明之陽虛，未可以為熱也。

凡脈或遲或數，乖戾失度則死。十四難曰：一呼再至曰平，三至曰離經，四至曰奪精，五至
曰死，六至曰命絕，此至之脈也。一呼一至曰離經，二呼一至曰奪精，三呼一至曰死，四呼
一至曰命絕，此損之脈也。人之將死，脈遲者少，脈數者多。陽氣絕根，浮空欲脫，故脈見
疾數。大概一息七八至以上，便不可救。虛勞之家，最忌此脈。若數加常人一倍，一息十至
以上，則死期迫矣。

=== 滑澀

滑澀者，陰陽之體也。滑則血盛而氣虛，澀則血虛而氣盛。肝藏血而肺藏氣，故肝脈滑而肺
脈澀。肺性收斂，肝性生發，收斂則澀，生發則滑。金自上斂，木自下發，是以肺脈浮澀而
肝脈沉滑。斂則氣聚，發則氣散，是以肺脈澀短而肝脈滑長。氣，陽也，而含陰；血，陰也，
而抱陽。故滑為陽而澀為陰。《脈法》：大、浮、數、動、滑，此名陽也；沉、澀、弱、弦、
微，此名陰也。以金水之性收藏，木火之性生長，收則浮澀而生則沉滑，長則浮滑而藏則沉
澀。

滑者，生長之意，澀者，收藏之象，而俱非平氣。脈法：脈有弦、緊、浮、滑、沉、澀，名
曰殘賊。以其氣血之偏，澀則氣盛而血病，滑則血盛而氣傷也。寸應滑而尺應澀，肺脈之澀
者，尺之始基；肝脈之滑者，寸之初氣。尺應澀而變滑，則遺精而不藏，寸應滑而變澀，則
氣痞而不通。寸過於滑，則肺金不斂而痰嗽生；尺過於澀，則肝木不升而淋痢作。是以滑澀
之脈，均為病氣也。

=== 大小

大小者，陰陽之象也。陽盛則脈大，陰盛則脈小，大為陽而小為陰。寸大而尺小者，氣之常
也。寸過於大則上熱，尺過於小則下寒。

然有大不可以為陽盛，而小不可以為陰盛者。脈法：脈弦而大，弦則為減，大則為芤，減則
為寒，芤則為虛，寒虛相摶，此名為革，婦人則半產漏下，男子則亡血失精。蓋陽衰土濕，
水火不交，火炎而金爍，則關寸浮大；水寒而木鬱，則關尺浮大。肺金失其收斂，肝木行其
疏泄，此亡血失精、半產漏下之原。庸工以為陰虛，投以滋潤，土敗則命殞。是大不可以為
陽盛也。傷寒三日，脈浮數而微，病人身涼和者，此為欲解也。蓋邪退而正復則脈微，是小
不可以為陰盛也。

凡木火泄露則脈大，金水收斂則脈小。陽泄則上熱而下寒，陽藏則上清而下溫。勞傷虛損之
脈，最忌浮大。陽根下斷，浮大無歸，則人死矣。故大則病進，小則病退。小脈未可以扶陽，
大脈未可以助陰，當因委而見源，窮其大小所由來也。

=== 長短

長短者，陰陽之形也。長為陽而短為陰。陽升於木火，故肝脈沉滑而長，心脈浮滑而長；陰
降於金水，故肺脈浮澀而短，腎脈沉澀而短也。人莫不病發於陰進而病癒於陽長，陰進則脈
短，陽長則脈長，故長則氣治而短則氣病。

然不宜過長，過長則木旺而金衰矣。木者，中氣之賊，百病之長。以木性發達，而百病之起，
多因於木氣之不達，生意盤鬱，而克脾胃，是以氣愈鬱而脈愈長。木鬱則協水以賊土，合火
而刑金，故但顯肝脈之長而不形肺脈之短。金雖克木，而凡人之病，則金能克木者少，而木
能侮金者多也。蓋木氣之所以能達者，水土溫而根本暖也。水寒土濕，生意不遂，則木愈鬱
而氣愈盛，所以肝病則脈長也。

=== 緩緊

緩緊者，陰陽之情也。緩為陽而緊為陰。

緩者，戊土之氣也。脈法：趺陽脈遲而緩，胃氣如經也。曰：衛氣和，名曰緩，營氣和，名
曰遲。曰：寸口脈緩而遲，緩則陽氣長，遲則陰氣盛。以土居四象之中，具木火之氣，而不
至於溫熱，含金水之體，而不至於寒涼，雍容和暢，是以緩也。緩則熱生。脈法：緩則胃氣
實，實則榖消而水化也。《靈樞·五癃津液》：中熱則胃中消榖，腸胃充廓，故胃緩也。然
則傷寒陽明之脈，必實大而兼緩也。

緊者，寒水之氣也。脈法：假令亡汗若吐，以肺裏寒，故令脈緊也。假令咳者，坐飲冷水，
故令脈緊也。假令下利，以胃中虛冷，故令脈緊也。此內寒之緊也。曰：寸口脈浮而緊，浮
則為風，緊則為寒，風則傷衛，寒則傷營。此外寒之緊也。以水為冬氣，冬時寒盛，冰堅地
坼，是以緊也。緊則痛生。曰：營衛俱病，骨節煩痛，當發其汗，是外寒之痛也。曰：趺陽
脈緊而浮，浮為風，緊為寒，浮為腸滿，緊為腹痛，浮緊相摶，腹鳴而轉，轉即氣動，膈氣
乃下，是內寒之痛也。

然則傷寒少陰之脈，必微細而兼緊也。蓋陽盛則緩，陰盛則緊，緩則生熱，緊則生寒。寒愈
盛，則愈緊，熱愈盛，則愈緩。以陽性發泄而陰性閉藏，發而不藏，所以緩也，藏而不發，
所以緊也。

=== 石芤

石芤者，陰陽之虛也。陽氣不降，則腎脈石，陰氣不升，則心脈芤。石則外虛而內實，芤則
外實而內虛。

石者，氣虛而不蟄也。陽體虛而陰體實，水中無氣，凝冱而沉結，所以石也。《平人氣象
論》：平人之常氣稟於胃，胃者，平人之常氣也。人無胃氣曰逆，逆者死。冬胃微石曰平，
石多胃少曰腎病，但石無胃曰死。平腎脈來，喘喘纍纍如鉤，按之而堅，曰腎平，冬以胃氣
為本。病腎脈來，如引葛，按之益堅，曰腎病。死腎脈來，發如奪索，辟辟如彈石，曰腎死。
蓋坎中之陽，生氣之原也，陽根下斷，陰魄徒存，堅實結硬，生氣全無，是以死也。《老
子》：柔弱者，生之徒，堅強者，死之徒，此之謂也。

芤者，血虛而不守也。陰體實而陽體虛，火中無血，消減而浮空，所以芤也。《脈法》：趺
陽脈浮而芤，浮者衛氣虛，芤者營氣傷。曰：脈弦而大，弦則為減，大則為芤，減則為寒，
芤則為虛，虛寒相摶，此名為革。zhu:[芤減相合，則名曰革，後世芤外又有革脈，非是。]
婦人則半產漏下，男子則亡血失精。曰：脈浮而緊，按之反芤，此為本虛，故當戰而汗出也。
蓋離中之陰，收氣之原也，陰根上斷，陽魂徒存，虛飄空洞，收氣全無，是以病也。

血，陰也，而生於陽，陽升則化火，故溫暖和暢，而吐陽魂。陽虛血寒，則凝瘀而亡脫，血
脫則火泄而寒增，是以失精亡血而脈芤者，不可助陰而泄陽。蓋芤則營陰外脫，而血中之溫
氣亦亡也。

=== 促結

促結者，陰陽之盛也。《脈法》：脈來緩，時一止復來者，名曰結。脈來數，時一止復來者，
名曰促。陽盛則促，陰盛則結，此皆病脈。

曰：脈藹藹如車蓋者，名曰陽結也。脈纍纍如循長竿者，名曰陰結也。陰陽之性，實則虛而
虛則實。實而虛者，清空而無障礙，所以不結；虛而實者，壅滿而生阻隔，所以脈結。陽結
則藹藹鬱動，如車蓋之升沉；陰結則纍纍不平，如長竿之勁節。以陽性輕清而陰性重濁，故
促結之象異焉。

驚悸之家，脈多促結，以其陰陽之不濟也。陽旺於木火，陰盛於金水。陽虛而生驚者，木火
下虛，陰氣凝澀而不化，是以結也；陰虛而生悸者，金水上虛，陽氣鬱迫而不通，是以促也。

脈法：其脈浮而數，不能食，身體重，大便反硬，名曰陰結，此藏腑之結也。蓋孤陽獨陰，
燥濕偏盛，寒熱不調，其氣必結。藏腑經絡，本為一氣，臟氣結則脈氣必結，脈氣結則臟氣
必結。

若夫代止之脈，並無鬱阻而中斷，是營衛之敗竭，非促結之謂也。

=== 弦牢zhu:[弦者，如弦之直，弦而有力曰牢。]

弦牢者，陰氣之旺也。《素問·玉機真臟論》：春脈如弦。四難：牢而長者，肝也。弦牢者，
肝家之脈，非病也。

然弦牢之中，而有濡弱之象，則肝平，但有弦牢，而無濡弱，則肝病矣。平人氣象論：平肝
脈來，軟弱招招，如揭長竿末梢，曰肝平。長竿末梢者，軟弱之意也。蓋木生於水而長於土，
水土溫和，則木氣發達而榮暢；水土寒濕，則木氣枯槁而弦牢。

木之為義，愈鬱則愈盛。弦牢者，木盛而土虛也。弦為裏濕，支飲之阻衛陽，則木氣抑遏而
為弦。脈法：支飲弦急是也。牢為外寒，寒邪之束營陰，則木氣鬱迫而為牢。脈法：寒則牢
堅是也。

弦亦為寒。脈法：脈弦而大，弦則為減，大則為芤，減則為寒，芤則為虛。《金匱》：脈雙
弦者，寒也，偏弦者，飲也。以水寒不能生木，是以弦也。弦亦為痛。《傷寒》：陽脈澀，
陰脈弦，法當腹中急痛者，先用小建中湯。以風木而賊土，是以痛也。

脈以胃氣為本，木得胃氣則和緩，不得胃氣則弦牢。平人氣象論：平人之常氣稟於胃，人無
胃氣曰逆，逆者死。春胃微弦曰平，弦多胃少曰肝病，但弦無胃曰死。所謂無胃氣者，但得
真臟脈，不得胃氣也。病肝脈來，如循長竿，曰肝病。死肝脈來，急益勁，如新張弓弦，曰
肝死。新張弓弦者，弦牢之象，肝家之真臟脈也。

=== 濡弱zhu:[濡者，如綿之軟，軟而無力曰弱]

濡弱者，陽氣之衰也。平人氣象論：平肝脈來，軟弱招招，如揭長竿末梢，曰肝平。脈法：
肝者，木也，其脈微弦，濡弱而長。肝病自得濡弱者愈。濡弱者，肝家之脈，非病也。

然濡弱之中而有弦牢之意，則肝平，但有濡弱而無弦牢，則肝病矣。玉機真臟論：春脈如弦，
其氣軟弱輕虛而滑，端直以長，故曰弦。端直以長者，弦牢之意也。蓋木生於水而長於土，
木氣不達，固賴土氣達之，土氣不升，亦賴木氣升之。冬令蟄藏，水冰地坼，一得春氣鼓蕩，
則閉蟄起而百物生。是木能克土而亦能扶土。以乙木之生意，即己土之陽左旋而上發者也。
生意濡弱，則土木之氣不能升達，而肝脾俱病。

氣化於戊土而藏於肺，血化於己土而藏於肝。《靈樞·決氣》：脾藏營，肝藏血。肝脾者，
營血之原也。濡弱則營血虛衰。脈法：諸濡亡血，諸弱發熱，血亡則熱發也。傷寒脈濡而弱，
不可汗下，以其血虛而陽敗也。

弦牢者，木氣之太過，濡弱者，木氣之不及。太過則侮人，不及則人侮，均能為病也。

=== 散伏

散伏者，陰陽之闔闢也。氣闢而不闔，則脈散，氣闔而不闢，則脈伏。

散者，氣泄而不藏也。陰性聚而陽性散，陽降於尺，而化濁陰，則脈沉聚；陰升於寸，而化
清陽，則脈浮散。而聚散之權，則在於關。關者，陰陽之關鎖，其散而不至於飛揚者，有關
以闔之，故散而能聚。散而不聚，則心病矣。脈法：傷寒咳逆上氣，其脈散者死，謂其形損
故也。脈散者，病家之大忌。散脈一形，則氣血之亡脫在近，精神之飛走不遠。散見於寸，
猶可挽也，散見於尺，無可醫矣。

伏者，氣鬱而不發也。陽性起而陰性伏，陰升於寸，而化清陽，則脈浮起；陽降於尺，而化
濁陰，則脈沉伏。而起伏之權，則在於關。關者，陰陽之關鎖。其伏而不至於閉結者，有關
以闢之，故伏而能起；伏而不起，則腎病矣。凡積聚癥瘕、停痰宿水之疾，脈必伏結。十八
難：伏者，脈行筋下也。浮者，脈在肉上行也。故脈浮結者，外有痼疾；脈伏結者，內有積
聚。《金匱》：脈來細而附骨者，乃積也。寸口，積在胸中。微出寸口，積在喉中。關上，
積在臍旁。上關上，積在心下。微下關，積在少腹。尺中，積在氣沖。脈出左，積在左。脈
出右，積在右。脈兩出，積在中央。非但積聚如是，凡一經將病，則一氣先伏。肝病者木鬱，
心病者火鬱，腎病者水鬱，肺病者金鬱，脾病者土鬱，鬱則脈伏。庚桑子：人鬱則為病。至
理妙言！診一氣之欲伏，則知一經之將病。脈法：伏氣之病，以意候之，此之謂也。


=== 動代

動代者，陰陽之起止也。氣欲發而不能，則為動，氣中歇而不屬，則為代。

動者，鬱勃而不息也。脈法：陰陽相搏，名曰動。陽動則汗出，陰動則發熱。若數脈見於關
上，上下無頭尾，如豆大，厥厥動搖者，名曰動也。關者，中氣之變現，陰陽之樞機，陽自
此將而為陰，陰自此升而為陽。陰升於寸，則遂其上浮之性，不至為動；陽降於尺，則遂其
下沉之性，不至為動。惟陰欲升，脾土虛而不能升，陽欲降，胃土弱而不能降，則二氣鬱於
關上，而見動形。陰陽鬱勃，不能升降，是以動而不止也。鬱勃之久，不無勝負。陽盛而動
於關上，則內泄營陰而汗出；陰盛而動於關下，則外閉衛陽而發熱。熱發則汗不出，汗出則
熱不發。汗出而熱發，陰陽之勝負乃分。方其動時，陰陽鬱蕩，未知將來之孰勝而孰負也。
動見於土位，木氣盤塞而莫達，甲木不降，乃懸虛而為驚；乙木不升，乃衝擊而為痛。甲乙
橫逆，而賊戊己，則土氣敗矣。

代者，斷續而不聯也。《靈樞·根結》：一日一夜五十營，以營五臟之精，不應數者，名曰
狂生。五十動而不一代者，五臟皆受氣。四十動一代者，一臟無氣。三十動一代者，二臟無
氣。二十動一代者，三臟無氣。十動一代者，四臟無氣。不滿十動一代者，五臟無氣，與之
短期。與之短期者，乍疏乍數也。乍疏乍數者，斷續之象也。

蓋呼吸者，氣之所以升降也。心肺主呼，腎肝主吸，脾居呼吸之間。呼則氣升於心肺，吸則
氣降於腎肝。呼吸定息，經脈五動，故十息之間，五十動內，即可以候五臟之氣。一臟無氣，
則脈必代矣。

十一難：脈不滿五十動而一止，一臟無氣者，何臟也？吸者隨陰入，呼者因陽出。今吸不能
至腎，至肝而還，故知一臟無氣者，腎氣先盡也。由腎而肝，由肝而脾，由脾而心，由心而
肺，可類推矣。代脈一見，死期在近，不可治 也。zhu:[代為死脈，與脾脈代之代不同。脾
脈代者，脾不主時，隨四時而更代也。此為病脈。]

