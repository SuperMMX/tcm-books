= 卷七雜病解下

== 中風根原

中風者，土濕陽敗，四肢失秉，而外感風邪者也。四肢，諸陽之本，營衛之所起止，而追其
根原，實秉氣於脾胃。脾土左旋，水升而化血，胃土右轉，火降而化氣。血藏於肝，氣統於
肺，而行於經絡，則曰營衛。四肢之輕健而柔和者，營衛之滋榮，而即脾胃之灌注也。

陽虧土濕，中氣不能四達，四肢經絡，凝澀不運，衛氣阻梗，則生麻木。麻木者，肺氣之鬱。
肺主皮毛，衛氣鬱遏，不能煦濡皮毛，故皮膚枯槁而頑廢也。諸筋者，司於肝而會於節，土
濕木鬱，風動血耗，筋脈結澀，故肢節枯鞕。一日七情鬱傷，八風感襲，閉其皮毛，而鬱其
經臟，經絡之燥盛，則筋脈急攣，肢節拳縮，屈而不伸，痺而不仁也。臟腑之濕盛，則化生
敗濁，堵塞清道，神迷言拙，頑昧不靈也。人身之氣，愈鬱則愈盛，皮毛被感，孔竅不開，
鬱其筋節之燥，故成癱瘓，鬱其心肺之濕，故作癡瘖。

臟腑者，肢節之根本，肢節者，臟腑之枝葉。根本既拔，枝葉必瘁，非盡關風邪之為害也。
風者，百病之長，變無常態，實以病家本氣之不一，因人而變，而風未嘗變。風無刻而不揚，
人有時而病作，風同而人異也。此與外感風傷衛氣之風，原無懸殊，粗工不解，謬分西北東
南，真假是非之名，以誤千古，良可傷也。

[fang]
.桂枝烏苓湯
--
* 桂枝,三錢
* 芍葯,三錢
* 甘草,二錢
* 首烏,三錢
* 茯苓,三錢
* 砂仁,一錢

煎大半杯，溫服。
--

治左半偏枯者。

中下寒加乾薑、附子。

[fang]
.黃耆苓薑湯
--
* 黃耆,三錢
* 人參,三錢
* 甘草,二錢
* 茯苓,三錢
* 半夏,三錢
* 生薑,三錢

煎大半杯，溫服。
--

治右半偏枯者。

中下寒，加乾薑、附子。病重者，黃耆、生薑可用至一二兩。

中風之證，因於土濕，土濕之故，原於水寒。寒水侮土，土敗不能行氣於四肢，一當七情內
傷，八風外襲，則病中風。

肝藏血而左升，肺藏氣而右降。氣分偏虛，而病於右，血分偏虛，而病於左。隨其所虛而病
枯槁，故曰偏枯。左半偏枯，應病在足大指，足厥陰肝經行於足大指也。若手大指亦病拳曲，
則是血中之氣滯也。右半偏枯，應病在手大指，手太陰肺經行於手大指也。若足大指亦拳曲，
則是氣中之血枯也。究之左右偏枯，足大指無不病者，以足太陰脾行足大指，太陰脾土之濕，
乃左右偏枯之原也。

土濕則腎水必寒，其中亦有濕鬱而生熱者。然熱在上而不在下，熱在肝膽而不在脾腎。而肝
膽之燥熱，究不及脾腎寒濕者之多，總宜溫燥水土，以達肝木之鬱。風襲於表，鬱其肝木，
木鬱風生，耗傷津血，故病攣縮。木達風息，血復筋柔，則攣縮自伸。其血枯筋燥，未嘗不
宜阿膠、首烏之類，要當適可而止，過用則滋濕而敗脾陽，不可不慎。

風家肢節拳縮，莫妙於熨法。右半偏枯者，用黃耆、茯苓、生薑、附子，左半偏枯者，用首
烏、茯苓、桂枝、附子，研末布包，熱熨病處關節，藥氣透徹，則寒濕消散，筋脈和柔，拳
曲自松。藥用布巾縛住，外以火爐溫之，三四次後，氣味稍減，另易新者。久而經絡溫暢，
發出臭汗一身，氣息非常，膠黏如飴，則肢體活軟，屈伸如意矣。

其神迷不清者，胃土之逆也；其舌強不語者，脾土之陷也。以胃土上逆，濁氣鬱蒸，化生痰
涎，心竅迷塞，故昏聵不知人事；脾土下陷，筋脈緊急，牽引舌本，短縮不舒，故蹇澀不能
言語。此總由濕氣之盛也。仲景《金匱》：邪入於腑，即不識人，邪入於臟，舌即難言者，
風邪外襲，鬱其臟腑之氣，非風邪之內入於臟腑也。一切羌、獨、艽、防驅風之法，皆庸工
之妄作，切不可服！惟經臟病輕，但是鼻口偏斜，可以解表，用茯苓、桂枝、甘草、生薑、
浮萍，略取微汗，偏斜即止。

其大便結燥，原於風動血耗，而風動之由，則因土濕而木鬱，法宜阿膠、蓯蓉，清風潤燥，
以滑大腸。結甚者，重用蓯蓉，滋其枯槁。龜板、地黃、天冬之類，滋濕伐陽，慎不可用，
中氣一敗，則大事去矣。庸工至用大黃，可恨之極！

其痰涎膠塞，迷惑不清者，用葶藶散下之，痰去則神清。

[fang]
.葶藶散
--
* 葶藶,三錢
* 白芥子,三錢
* 甘遂,一錢

研細，每服五分。
--

宿痰即從便下。

== 歷節根原

歷節者，風寒濕之邪，傷於筋骨者也。膝踝乃眾水之溪壑，諸筋之節奏，寒則凝冱於溪榖之
中，濕則淫泆於關節之內，故歷節病焉。

足之三陰，起於足下，內循踝膝，而上胸中。而少厥水木之升，隨乎太陰之土，土濕而不升，
則水木俱陷，於是癸水之寒生，乙木之風起。肉主於脾，骨屬於腎，筋司於肝，濕淫則肉傷，
寒淫則骨傷，風淫則筋傷。筋骨疼痛而肌肉壅腫者，風寒濕之邪合傷於足三陰之經也。

其病成則內因於主氣，其病作則外因於客邪。汗孔開張，臨風入水，水濕內傳，風寒外閉，
經熱鬱發，腫痛如折。雖原於客邪之侵陵，實由於主氣之感召，久而壅腫卷屈，跛蹇疲癃。
此亦中風之類也，而偏傷在足。蓋以清邪居上，濁邪居下，寒濕，地下之濁邪，同氣相感，
故傷在膝踝。諸如膝風、腳氣，色目非一，而究其根源，正自相同。

凡腿上諸病，雖或木鬱而生下熱，然熱在經絡，不在骨髓，其骨髓之中，則是寒濕，必無濕
熱之理。《金匱》義精而法良，當思味而會其神妙也。

[fang]
.桂枝芍葯知母湯
--
* 桂枝,四錢
* 芍葯,三錢
* 甘草,二錢
* 白朮,二錢
* 附子,二錢
* 知母,四錢
* 防風,四錢
* 麻黃,二錢
* 生薑,五錢

煎大半杯，溫服。
--

歷節風證，肢節疼痛，足腫頭眩，短氣欲吐，身羸發熱，黃汗沾衣，色如柏汁。此緣飲酒汗
出，當風取涼，酒氣在經，為風所閉，濕邪淫泆，傷於筋骨。濕旺土鬱，汗從土化，是以色
黃。其經絡之中，則是濕熱，其骨髓之內，則是濕寒。法宜朮、甘培土，麻、桂通經，知母、
芍葯，瀉熱而清風，防風、附子，去濕而溫寒。濕寒內消，濕熱外除，腫痛自平。若其病劇，
不能捷效，加黃耆以行經絡，烏頭以驅濕寒，無有不愈。一切膝風、腳氣諸證，不外此法。

烏頭用法：炮，去皮、臍，切片，焙乾，蜜煎，取汁，入藥湯服。

== 痙病根原

痙病者，汗亡津血而感風寒也。太陽之脈，自頭下項，行身之背，發汗太多，傷其津血，筋
脈失滋，復感風寒，筋脈攣縮，故頸項強急，頭搖口噤，脊背反折也。《素問·診要經終論》：
太陽之脈，其終也，戴眼，反折，瘈疭，即痙病之謂。以背膂之筋，枯鞕而緊急故也。

太陽以寒水主令，而實化於丙火。蓋陰陽之理，彼此互根，清陽左旋，則癸水上升，而化君
火；濁陰右轉，則丙火下降，而化寒水。汗亡津血，陰虛燥動，則丙火不化寒水而生上熱，
是以身首發熱而面目皆赤也。寒水絕其上源，故小便不利。背者，胸之府，肺位於胸，壬水
生化之源也。肺氣清降，氤氳和洽，蒸為雨露，自太陽之經注於膀胱，則胸膈清空而不滯，
太陽不降，肺氣壅鬱，故濁氣上衝於胸膈也。太陽之經，兼統營衛，風寒傷人，營衛攸分，
其發熱汗出，不惡寒者，名曰柔痙，風傷衛也。其發熱無汗，反惡寒者，名曰剛痙，寒傷營
也。

病得於亡汗失血之後，固屬風燥，而汗血外亡，溫氣脫泄，實是陽虛，滋潤清涼之藥，未可
肆用也。

[fang]
.栝蔞桂枝湯
--
* 栝蔞根,四錢
* 桂枝,三錢
* 芍葯,三錢
* 甘草,二錢
* 生薑,三錢
* 大棗,四枚

煎大半杯，熱服。覆衣，飲熱稀粥，取微汗。
--

治風傷衛氣，發熱汗出者。

[fang]
.葛根湯
--
* 葛根,四錢
* 麻黃,三錢,先煎，去沫
* 桂枝,二錢
* 芍葯,二錢
* 甘草,二錢
* 生薑,三錢
* 大棗,四枚

煎大半杯，熱服。覆衣，取微汗。
--

治寒傷營血，發熱無汗者。

痙病是太陽證，亦有在陽明經者。若胸滿口噤，臥不著席，腳攣齒齘者，胃土燥熱，筋脈枯
焦之故。宜重用清涼滋潤之味，不可拘太陽經法。甚者用大承氣湯，瀉其胃熱乃愈。

== 濕病根原

濕病者，太陰濕旺而感風寒也。太陰以濕土主令，肺以辛金而化濕，陽明以燥土主令，胃以
戊土而化燥，濕燥相敵，是以不病。人之衰也，濕氣漸長而燥氣漸消，及其病也，濕盛者不
止十九，燥盛者未能十一。陰易盛而陽易衰，陽盛則壯，陰盛則病，理固然也。

膀胱者，津液之府，氣化則能出。肺氣化水，滲於膀胱，故小便清長。土濕則肺氣堙鬱，不
能化水，膀胱閉癃，濕氣浸淫，因而瀰漫於週身。濕為陰邪，其性親下，雖周遍一身，無處
不到，究竟膝踝關節之地，承受為多。一遇風寒感冒，閉其皮毛，通身經絡之氣壅滯不行，
則疼痛熱煩而皮膚熏黃。濕陵上焦，則痛在頭目；濕淫下部，則痛在膝踝；濕侵肝腎，則痛
在腰腹。濕遍一身，上下表裏，無地不痛，而官竅骨節，更為劇焉。

其火盛者，鬱蒸而為濕熱；其水盛者，淫泆而為濕寒，而總之悉本於陽虛。法當內通其膀胱，
外開其汗孔，使之表裏雙瀉也。

[fang]
.茵陳五苓散
--
* 白朮
* 桂枝
* 茯苓
* 豬苓
* 澤瀉

等分，為散，每用五錢，調茵陳蒿末一兩，和勻，空腹米飲調服一湯匙，日三服。多飲熱湯，
取汗。
--

濕家日晡煩痛，以土旺午後申前，時臨未支，濕邪旺盛也。若發熱惡寒，是表邪閉固，加紫
蘇、青萍，以發其汗。

[fang]
.元滑苓甘散
--
* 元明粉
* 滑石
* 茯苓
* 甘草

等分，為末，大麥粥汁和服一湯匙，日三服。濕從大小便去，尿黃糞黑，是其候也。
--

濕旺脾鬱，肺壅而生上熱，小便黃澀，法宜清金利水，以瀉濕熱。若濕邪在腹，肺氣壅滯，
以致頭痛鼻塞，聲音重濁，神氣鬱煩，當於發汗利水之中，加橘皮、杏仁，以瀉肺氣。

[fang]
.苓甘梔子茵陳湯
--
* 茵陳蒿,三錢
* 梔子,二錢
* 甘草,二錢,生
* 茯苓,三錢

煎大半杯，熱服。
--

治小便黃澀，少腹滿脹者。服此小便當利，尿如皂角汁狀，其色正赤，一宿腹減，濕從小便
去矣。

濕家腹滿尿澀，是木鬱而生下熱，法當利水瀉濕，而加梔子，以清膀胱。若濕熱在脾，當加
大黃、芒硝。如濕熱但在肝家，而脾腎寒濕，當加乾薑附子。若膀胱無熱，但用豬苓湯，利
其小便可也。

== 黃疸根原

黃疸者，土濕而感風邪也。太陰濕土主令，以陽明戊土之燥，亦化而為太陰之濕。設使皮毛
通暢，濕氣淫蒸，猶得外泄。一感風邪，衛氣閉闔，濕淫不得外達，脾土堙鬱，遏其肝木。
肝脾雙陷，水榖不消，榖氣瘀濁，化而為熱。瘀熱前行，下流膀胱，小便閉澀，水道不利。
膀胱瘀熱，下無泄路，熏蒸淫泆，傳於週身，於是黃疸成焉。

其病起於濕土，而成於風木。以黃為土色，而色司於木，木邪傳於濕土，則見黃色也。或傷
於飲食，或傷於酒色，病因不同，總由於陽衰而土濕。濕在上者，陽鬱而為濕熱，濕在下者，
陰鬱而為濕寒。乙木下陷而陽遏陰分，亦化為濕熱；甲木上逆而陰旺陽分，亦化為濕寒。視
其本氣之衰旺，無一定也。

其游溢於經絡，則散之於汗孔；其停瘀於膀胱，則泄之於水道。近在胸膈，則湧吐其腐敗；
遠在腸胃，則推蕩其陳宿。酌其溫涼寒熱，四路滌清，則證有變狀而邪無遁所，凡病諸疸，
莫不應手消除也。

=== 榖疸

榖入於胃，脾陽消磨，蒸其精液，化為肺氣。肺氣宣揚，外發皮毛而為汗，內滲膀胱而為溺。
汗溺輸泄，土不傷濕，而木氣發達，則疸病不作。陽衰土濕，水榖消遲，榖精堙鬱，不能化
氣，陳腐壅遏，阻滯脾土，木氣遏陷，土木鬱蒸，則病黃疸。

中氣不運，升降失職，脾陷則大便滑溏，胃逆則上脘痞悶。濁氣熏騰，噁心欲吐，惡聞榖氣。
食則中氣愈鬱，頭眩心煩。此當擴清其菀陳，除舊而布新也。

=== 酒疸

酒醴之性，濕熱之媒。其濡潤之質，入於臟腑，則生下濕；辛烈之氣，騰於經絡，則生上熱。
汗溺流通，濕氣下泄而熱氣上達，可以不病。汗溺閉塞，濕熱遏瘀，乃成疸病。

其性嗜熱飲者，則濡潤之下傷差少，而辛烈之上傷頗重；其性嗜冷飲者，則辛烈之上傷有限，
而濕寒之下傷為多。至於醉後發渴，涼飲茶湯，寒濕傷脾者，不可勝數，未可以濕熱概論也。

=== 色疸

腎主蟄藏，相火之下秘而不泄者，腎藏之也。精去則火泄而水寒，寒水氾濫，浸淫脾土，脾
陽頹敗，則濕動而寒生。故好色之家，久而火泄水寒，土濕陽虧，多病虛勞，必然之理也。
水土寒濕，不能生長木氣，乙木遏陷，則生下熱。土木合邪，傳於膀胱，此疸病所由生也。

其濕熱在於肝膽，濕寒在於脾腎。人知其陰精之失亡，而不知其相火之敗泄，重以滋陰助濕
之品，敗其脾腎微陽，是以十病九死，不可活也。

[fang]
.甘草茵陳湯
--
* 茵陳,三錢
* 梔子,三錢
* 大黃,三錢
* 甘草,三錢,生

煎大半杯，熱服。
--

治榖疸，腹滿尿澀者。

服後小便當利，尿如皂角汁狀，其色正赤。一宿腹減，黃從小便去也。

[fang]
.茵陳五苓散
--
* 白朮
* 桂枝
* 豬苓
* 茯苓
* 澤瀉

等分，為散，每用五錢，調茵陳蒿末一兩，空腹米飲和服一湯匙，日三服。多飲熱湯，取汗。
--

治日暮寒熱者。

[fang]
.硝黃梔子湯
--
* 大黃,四錢
* 芒硝,三錢
* 梔子,三錢

煎大半杯，熱服。
--

治汗出腹滿者。

[fang]
.梔子大黃湯
--
* 梔子,三錢
* 香豉,三錢
* 大黃,三錢
* 枳實,三錢

煎一杯，熱分三服。
--

治酒疸，心中懊憹熱疼，噁心欲吐者。

[fang]
.元滑苓甘散
--
* 元明粉
* 滑石
* 甘草
* 茯苓

等分，為末，大麥粥汁和服一湯匙，日三服。
--

治色疸，額黑身黃者。

服後病從大小便去，尿黃糞黑，是其候也。

色疸，日晡發熱惡寒，膀胱急，小便利，大便黑溏，五心熱，腹脹滿，身黃，額黑，此水土
瘀濁之證，宜瀉水去濕，通其二便。仲景用硝礬散，硝石清熱，礬石去濕，此變而為滑石、
元明粉，亦即硝礬之意。用者酌量而通融之，不可拘泥。

黃疸之家，脾腎濕寒，無內熱者，當用薑、附、茵陳，不可誤服硝、黃也。

== 暍病根原

暍病者，暑熱而感風寒也。熱則傷氣，寒則傷形，《素問·通評虛實論》：氣盛身寒，得之
傷寒，氣虛身熱，得之傷暑。以寒性斂閉，暑性疏泄，寒閉其形而皮毛不開，是以氣盛而身
寒；暑泄其氣而腠理不闔，是以氣虛而身熱。暍病則傷於暑，而又傷於寒者也。

盛暑汗流，元氣蒸泄，被清風而浴寒水，玄府驟閉，《素問》：玄府者，汗孔也。裏熱不宣，
故發熱惡寒，口渴齒燥，身重而疼痛，脈細而芤遲也。蓋氣不鬱則不病，雖毒熱揮汗，表裏
燔蒸，筋力懈惰，精神委頓，而新秋變序，暑退涼生，肺府清爽，精力如初，不遇風寒，未
嘗為病。及熱傷於內，寒傷於外，壯火食氣，而腠理忽斂，氣耗而熱鬱，於是病作也。

汗之愈泄其氣，則惡寒益甚。溫之愈助其火，則發熱倍增。下之愈亡其陽，則濕動木鬱，而
淋澀彌加。法當補耗散之元氣而不至於助火，清煩鬱之暑熱而不至於伐陽，清金而瀉熱，益
氣而生津，無如仲景人參白虎之為善也。

[fang]
.人參白虎湯
--
* 石膏,三錢
* 知母,三錢
* 甘草,二錢
* 粳米,半杯
* 人參,三錢

米熟湯成，取大半杯，熱服。
--

== 霍亂根原

霍亂者，飲食寒冷而感風寒也。夏秋飲冷食寒，水榖不消，其在上脘則為吐，其在下脘則為
泄。或吐或泄，不並作也。一感風寒，皮毛閉塞，而宿物陳菀壅遏，中氣盛滿莫容，於是吐
泄並作。

其吐者，胃氣之上逆，其泄者，脾氣之下陷。胃土之逆者，膽木之上逼也，脾土之陷者，肝
木之下侵也。蓋中氣鬱塞，脾胃不轉，不能升降木氣，木氣鬱迫，而克中宮，刑以膽木則胃
逆，賊以肝木則脾陷也。肝膽主筋，水土寒濕，木氣不榮，是以筋轉。

吐泄無餘，寒瘀盡去，土氣漸回，陽和徐布，中氣發揚，表邪自解。若其不解，外有寒熱表
證，宜以麻、桂發之，而溫以理中、四逆之輩，表寒既退，而臟腑鬆緩，痛泄自止。若其不
能吐泄，腹痛欲死，可用大黃、附子，溫藥下之，陳宿推蕩，立刻輕安。病在火令，全屬寒
因，是以仲景立法，率主理中、四逆，變通理中、四逆之意，而病有盡而法無窮矣。倘泥時
令，而用清涼，是粗工之下者也。

[fang]
.桂苓理中湯
--
* 人參,一錢
* 茯苓,二錢
* 甘草,二錢
* 乾薑,三錢
* 桂枝,三錢
* 白朮,三錢
* 砂仁,二錢
* 生薑,三錢

煎大半杯，溫服。
--

吐不止，加半夏。泄不止，加肉蔻。外有寒熱表證，加麻黃。轉筋痛劇，加附子、澤瀉。

== 痎瘧根原

痎瘧者，陰邪閉束，鬱其少陽之衛氣也。人之六經，三陰在裏，三陽在表，寒邪傷人，同氣
相感，內舍三陰。少陽之經，在二陽之內，三陰之外，內與邪遇，則相爭而病作。

其初與邪遇，衛氣鬱阻，不得下行。漸積漸盛。內與陰爭，陰邪被逼，外乘陽位，裹束衛氣，
閉藏而生外寒。衛為陰束，竭力外發，重圍莫透，鼓蕩不已，則生戰慄。少陽甲木，從相火
化氣，及其相火鬱隆，內熱大作，陰寒消退，則衛氣外發，而病解焉。

衛氣晝行六經二十五周，夜行五臟二十五周。寒邪淺在六經，晝則與衛遇而日發；深在五臟，
則夜與衛遇而暮發。衛氣離，則病休，衛氣集，則病作。緣邪束於外，則惡寒，陽鬱於內，
則發熱。陽旺而發之速，則寒少而熱多；陽虛而發之遲，則寒多而熱少。陽氣日盛，則其作
日早；陽氣日衰，則其作日晏。陽氣退敗，不能日與邪爭，則間日乃作。

此以暑蒸汗泄，浴於寒水，寒入汗孔，舍於腸胃之外，經臟之間。秋傷於風，閉其腠理，衛
氣鬱遏，外無泄路，內陷重陰之中，鼓動外發，則成瘧病也。

=== 溫瘧

先傷於寒而後中於風，先寒後熱，是謂寒瘧；先中於風而後傷於寒，先熱後寒，是謂溫瘧。
以冬中風邪，泄其衛氣，衛愈泄而愈閉，鬱為內熱。又傷於寒，束其皮毛，熱無出路，內藏
骨髓之中。春陽發動，內熱外出，而表寒閉束，欲出不能。遇盛暑毒熱，或用力煩勞，氣蒸
汗流，熱邪與汗皆出，表裏如焚，及其盛極而衰，復返故位，陰氣續復，是以寒生也。

=== 癉瘧

其但熱而不寒者，是謂癉瘧。癉瘧即溫瘧之重者。以其陽盛陰虛，肺火素旺，一當汗出，而
感風寒，衛鬱熱發，傷其肺氣，手足如烙，煩冤欲嘔。陽亢陰枯，是以但熱無寒。其熱內藏
於心，外舍分肉之間，令人神氣傷損，肌肉消鑠，瘧之最劇者也。

=== 牝瘧

其寒多而熱少者，是謂牝瘧。以其陰盛陽虛，衛鬱不能透發，故寒多熱少。蓋瘧病之寒，因
陰邪之束閉，瘧病之熱，緣衛陽之鬱發。其相火虛虧，鬱而不發，則純寒而無熱；相火隆盛，
一鬱即發，則純熱而無寒。其熱多者，由相火之偏勝；其寒多者，因相火之偏虛也。瘧在少
陽，其脈自弦，弦數者火盛而多熱，弦遲者水盛而多寒，理自然耳。

[fang]
.柴胡栝蔞乾薑湯
--
* 柴胡,三錢
* 黃芩,三錢
* 甘草,二錢
* 人參,一錢
* 生薑,三錢
* 大棗,三枚
* 乾薑,三錢
* 栝蔞,三錢

煎大半杯，熱服，覆衣。
--

嘔加半夏。

治寒瘧，先寒後熱者。

[fang]
.柴胡桂枝乾薑湯
--
* 柴胡,三錢
* 甘草,二錢
* 人參,一錢
* 茯苓,三錢
* 桂枝,三錢
* 乾薑,三錢

煎大半杯，熱服，覆衣。
--

治牝瘧，寒多熱少，或但寒不熱者。

[fang]
.白虎桂枝柴胡湯
--
* 石膏,三錢
* 知母,三錢
* 甘草,二錢
* 粳米,半杯
* 桂枝,三錢
* 柴胡,三錢

煎大半杯，熱服，覆衣。
--

治溫瘧，先熱後寒，熱多寒少，或但熱不寒者。

[fang]
.減味鱉甲煎丸
--
* 鱉甲,二兩四錢
* 柴胡,一兩二錢
* 黃芩,六錢
* 人參,二錢
* 半夏,二錢
* 甘草,二錢
* 桂枝,六錢
* 芍葯,一兩
* 丹皮,一兩
* 桃仁,四錢
* 阿膠,六錢
* 大黃,六錢
* 乾薑,六錢
* 葶藶,二錢

為末，用清酒一罈，入竈下灰一升，煮鱉甲，消化，絞汁，去渣，入諸藥，煎濃，留藥末，
調和為丸，如梧子大，空腹服七丸，日三服。
--

治久瘧不愈，結為癥瘕，名曰瘧母。

== 傷風根原

傷風者，中虛而外感也。陽衰土濕，中脘不運，胃土常逆，肺金失降，胸中宗氣不得四達，
時時鬱勃於皮毛之間。遇飲食未消，中氣脹滿，阻格金火沉降之路。肺金鬱發，蒸泄皮毛，
宗氣外達，是以不病。一被風寒，閉其皮毛，肺氣壅遏，不能外發，故逆循鼻竅，嚏噴而出。
濕氣淫蒸，清涕流溢，譬之水氣蒸騰，滴而為露也。

水生於金，肺氣上逆，無以化水，故小便不利。《素問·風論》：勞風法在肺下，巨陽引精
者三日，中年者五日，不精者七日，咳出青黃涕，其狀如膿，大如彈丸，從口中若鼻中出，
不出則傷肺，傷肺則死矣。蓋膀胱之水，全是肺氣所化，水利則膀胱之鬱濁下泄，肺家之壅
滯全消。濕去而變燥，故痰涕膠黏，色化青黃，出於口鼻，肺臟不傷也。少年陽衰未極，肺
不終鬱，則氣降而化水，故引精於三日。中年者五日。末年陽衰，不能引精者七日。若其終
不能引，久而鬱熱蒸腐，則肺傷而死矣。

太陽引精，賴乎陽明之降。中氣運轉，陽明右降，則肺金下達而化水尿，積鬱始通。陽明不
降，肺無下行之路，太陽無引精之權也。法宜瀉肺而開皮毛，理中而瀉濕鬱。濕消而鬱散，
氣通而水調，無餘事已。

[fang]
.紫蘇薑苓湯
--
* 蘇葉,三錢
* 生薑,三錢
* 甘草,二錢
* 茯苓,三錢
* 半夏,三錢
* 橘皮,二錢
* 乾薑,三錢
* 砂仁,二錢

煎大半杯，熱服，覆衣。
--

== 齁喘根原

齁喘者，即傷風之重者也。其陽衰土濕，中氣不運，較之傷風之家倍甚。脾土常陷，胃土常
逆，水榖消遲，濁陰莫降。一遇清風感襲，閉其皮毛，中脘鬱滿，胃氣愈逆。肺臟壅塞，表
裏不得通達，宗氣逆沖，出於喉嚨。而氣阻喉閉，不得透泄，於是壅悶喘急，不可名狀。此
齁喘之由來也。

輕則但作於秋冬，是緣風邪之外束，重則兼發於夏暑，乃有濕淫之內動。濕居寒熱之中，水
火逼蒸，則生濕氣。濕氣在上，則隨火而化熱；濕氣在下，則隨水而化寒。火盛則上之濕熱
為多，水盛則下之濕寒斯甚。此因水火之衰旺不同，故其上下之寒熱亦殊。而齁喘之家，則
上焦之濕熱不敵下焦之濕寒，以其陽衰而陰旺，火敗而水勝也。

此當溫中燥土，助其推遷。降戊土於坎中，使濁陰下泄於水道；升己土於離位，使清陽上達
於汗孔。中氣一轉而清濁易位，汗溺一行而鬱悶全消，則肺氣清降，喘阻不作。若服清潤之
劑，中脘愈敗，肺氣更逆，是庸工之下者也。

[fang]
.紫蘇薑苓湯
--
* 蘇葉,三錢
* 杏仁,三錢
* 橘皮,三錢
* 半夏,三錢
* 茯苓,三錢
* 乾薑,三錢
* 甘草,二錢
* 砂仁,二錢
* 生薑,三錢

煎大半杯，熱服，覆衣。
--

若皮毛閉束，表邪不解，則加麻黃。若言語譫妄，內熱不清，則加石膏。
